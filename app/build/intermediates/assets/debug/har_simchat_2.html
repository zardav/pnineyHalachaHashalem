 <a name="0"></a><h1 dir="RTL">
    ב - הלכות עונה
</h1>
<a name="1"></a><h2 dir="RTL">
    עיקר מצוות עונה - שיא השמחה
</h2>
<a name="2"></a><h2 dir="RTL">
    א, א - שמחת עונה
</h2>


<p dir="RTL">
    מצוות עונה היא החיוב של האדם לשמח את אשתו ולגרום לה הנאה, ומקורות רבים לכך:
</p>
<p dir="RTL">
    פסחים עב, ב: "אמר רבא: חייב אדם לשמח אשתו בדבר מצוה (לשמח את אשתו - אפילו שלא בשעת עונתה, אם רואה שמתאוית לו, רש"י)".
</p>
<p dir="RTL">
    כלה רבתי ב, יא: "מה יעשה אדם ויהיה לו בנים? ר' אליעזר אומר: יפזר מעותיו לעניים, שנאמר (תהלים קיב, ט): פִּזַּר נָתַן לָאֶבְיוֹנִים צִדְקָתוֹ עֹמֶדֶת לָעַד
    קַרְנוֹ תָּרוּם בְּכָבוֹד, או יעשה חפצי אשתו. מה הם חפצי אשתו? ר' אליעזר אומר: יפתה אותה בשעת תשמיש, ר' יהודה אומר: ישמחנה בדבר מצוה, שנאמר (קהלת ח, ה):
    שׁוֹמֵר מִצְוָה לֹא יֵדַע דָּבָר רָע וְעֵת וּמִשְׁפָּט יֵדַע לֵב חָכָם. והרוצה שיהיו לו בנים בעלי חכמה, יפשפש במעשיו. מאי יפתה? אילימא לספר עמה, והא איכא
    דר' יוחנן בן דהבאי, אלא לאהבה ולחשקה".
</p>
<p dir="RTL">
    בבא בתרא י, ב: "מה יעשה אדם ויהיו לו בנים זכרים? רבי אליעזר אומר: יפזר מעותיו לעניים; רבי יהושע אומר: ישמח אשתו לדבר מצוה".
    <button type="button" id="1001" onclick="ok.performClick(id);">הערה 1</button>
</p>
<a name="3"></a><h2 dir="RTL">
    א, ב - עיקר המצווה להגיע לשיא התענוג והשמחה
</h2>


<p dir="RTL">
    בלימוד הסוגיה, ביאר מו"ר הרב מלמד בהרחבה מדוע מוכרחים לומר שעיקר המצווה להגיע לשיא התענוג, היינו לאורגזמה:
</p>
<p dir="RTL">
    כפי שלמדנו, פירוש מצוות עונה שהאיש ישמח את אשתו, ולא זו בלבד אלא המצווה נקראת 'שמחת עונה' (פסחים עב, ב; ע"ז ה, א), בודאי שאין הכוונה לשמח את אשתו שמחה
    חלקית, אלא המצווה שיענג אותה עד שתגיע ממש לשיא השמחה, דהיינו לאורגזמה. ואמנם קשה למצוא מקורות שדיברו על כך בפירוש, אבל כך פשוט, שהאיש יספק וימלא את תשוקתה
    של אשתו (להלן ז, ב), ואין אפשרות לעשות זאת ללא שתגיע לשיא השמחה, וממילא זו עיקר המצווה. שכן בשעה שהאשה מתחילה להתענג, הרצון הטבעי להתענג גובר, וכאשר התענוג
    מגיע עד קרוב לשיאו, נוצרת בגוף ובנפש השתוקקות עצומה להגיע לשיא ולפורקן שעימו, וכשאינו מגיע - נותר תסכול עמוק. וכאשר זה חוזר וקורה שוב ושוב, נשים רבות
    יעדיפו לוותר על השמחה והתענוג שבתחילה, כדי להימנע מהדכדוך שאחר ההחמצה.
</p>
<p dir="RTL">
    מעבר לזה, אם לא מדובר על הגעה לשיא התענוג, אי אפשר להבין מדוע טיילים חייבים בעונה כל יום, כאשר מבואר במפורש שהסיבה לכך היא לשמח את נשותיהם שמשתוקקות לכך.
    וכפי שכתב הראב"ד (שער הקדושה): "כי העונות שנתנו חכמים למלא תשוקת האשה הן, שאינו רשאי למעט מהם אלא מדעתה". וכ"כ אוהל מועד (דרך יא, ב): "אין אדם רשאי למעט
    מהעונות שנתנו חכמים למלא תשוקת האשה אלא מדעתה". וכ"כ הטור או"ח רמ. ולא מסתבר שאשה שלא מגיעה לשיא התענוג תשתוקק לבעלה מדי יום ביומו עד שבלא רשות מפורשת שלה,
    יחשב כמי שביטל מצווה מהתורה, כי לא שימח אותה. ולא זו בלבד, אלא שאפילו אם הבעל ירצה להפסיק להיות טייל ולהתחיל לעבוד כפועל, אינו רשאי לעשות זאת בלא רשות
    אשתו, מפני שעל דעת כך נישאה לו. ואף שמצבם הכספי ישתפר מאוד, אמרו בכתובות סב, ב: "רוצה אשה בקב ותיפלות מעשרה קבין ופרישות", כלומר חזקה על האשה שהיא מעדיפה
    קיום עונה כל יום על שיפור ברמת חייהם. וקשה מאוד להבין מדוע אשה שלא מגיעה לשיא השמחה תעדיף חיבור בכל יום על פני רווחה כלכלית.
</p>
<p dir="RTL">
    כיוצא בזה למדנו בכתובות נא, ב, שחכמים התייחסו לתשוקה של האשה כשיא התענוג, ולכן "אמר רבא: כל שתחלתה באונס וסוף ברצון, אפילו היא אומרת: הניחו לו, שאלמלא נזקק
    לה היא שוכרתו - מותרת, מאי טעמא? יצר אלבשה".
    <button type="button" id="1002" onclick="ok.performClick(id);">הערה 2</button>
</p>
<a name="4"></a><h2 dir="RTL">
    א, ג - מקורות נוספים שהמצווה לענג עד שיא השמחה
</h2>


<p dir="RTL">
    וכך נראה מדברי רבי יעקב עמדין בסידורו (מוסך השבת, הנהגות ליל שבת, חדר המיטות ו, י): "וכן צריך שיהא מיישב דעת אשתו, ומשמחה ומכינה ומסעדה בדברים המשמחים את
    הלב <strong>כדי שתשיג את התאוה אליו </strong>(בקדושה ובטהרת דמיונה כמו כן)<strong>, וזה יהא ניכר בנשימתה ובעיניה</strong>, ואז יאהבו זה לזה ויהיו בניהם
    פקחים, כי כפי מה שתהיה אהבתם זה לזה בשעת תשמיש כן יהיה פקחות הנער היולד וסכלותו. והטעם הוא לפי שהאהבה לא תהיה כי אם מן התאווה, והתאווה לא תהיה כי אם מקום
    הלב, ומקום הלב יחמו הדם וכל האיברים, ולפי רוב תאוותה תהיה חמימותה ויחמו שני הזרעים, זרע האיש וזרע האשה אשר מהם יברא הילוד, ולכן יהיה פקח כי הפקחות הוא מחום
    הלב ומחדוד המחשבות אשר במוח".
</p>
<p dir="RTL">
    וכך נראה מדברי הרוקח (הל' תשובה יד): "ולאחר טבילתה ישמחנה ויחבקנה וינשקנה ויקדש עצמו מתשמיש המטה, ולא ינבל פיו ולא יראה בה דבר מגונה, אך ישעשע במשמושי'
    ובכל מיני חיבוק <strong>למלאות תאוותו ותאוותה</strong> שלא יהרהר באחרת כי אם עליה, כי היא אשת חיקו, ויראה לה חיבות ואהבות".
</p>
<p dir="RTL">
    וכך נראה מגירסתו של רבנו אברהם מן ההר לנדרים צא, ב: "דהוה בדיחא - שהיתה שמחה בו למצוה בכל פעם פניה צהובין". כלומר, הסיפוק היה ניכר על פניה.
</p>
<a name="5"></a><h2 dir="RTL">
    א, ד - בעבר והיום
</h2>


<p dir="RTL">
    ביאר הרב שככל הנראה בעבר נשים הגיעו לשיא תענוגן יותר בקלות, וגם יכלו להגיע ביתר קלות לשיא התענוג מהחיבור עצמו בלא ליטוף בדגדגן. וזאת על סמך שלוש עובדות
    שאנו יודעים שהיו שונות בעבר:
</p>
<p dir="RTL">
    א. נשים הרגישו בפתיחת המקור בתחילת הווסת (שו"ע יו"ד קפג, א). כלומר היו מודעות יותר לגופן, ואולי זה מאפשר גם יכולת להקשיב יותר לתחושות ולהיענות לתשמיש.
</p>
<p dir="RTL">
    ב. אנשים ישנו בעבר יותר שעות ביממה, שכן באופן כללי הלילה הוקדש לשינה. כלומר מעט לאחר שהחשיך אכלו, כמבואר בברכות ב, ב, ומיד לאחר מכן הלכו לישון עד סמוך להנץ
    החמה. ותלמידי חכמים נידדו שינה מעיניהם כדי לעסוק בתורה. וכיוון שישנו הרבה, באשמורת השלישית כבר יכלו בקלות להתעורר, ואשה מספרת עם בעלה (ברכות ג, א). ועל פי
    זה מובנים דברי הרמב"ם (דעות ד, ד) שדי לאדם בשמונה שעות, שמלשונו משמע שהתכוון שימעטו בשינה, ואילו כיום נדמה שהרחיב בשעות השינה, אלא שבזמנו היו רגילים לישון
    יותר שעות.
</p>
<p dir="RTL">
    ג. המתח המלווה כיום את החיים גדול בהרבה, הן מפני שנשים רבות יוצאות לעבוד, והן מפני כלי התקשורת האישיים והציבוריים.
</p>
<p dir="RTL">
    ואולי גם בעקבות חורבן בית המקדש נשתנה המצב לרעה, "דאמר רבי יצחק: מיום שחרב בית המקדש ניטלה טעם ביאה וניתנה לעוברי עבירה, שנאמר (משלי ט, יז): מַיִם
    גְּנוּבִים יִמְתָּקוּ וְלֶחֶם סְתָרִים יִנְעָם" (סנהדרין עה, א). עוד אמרו (ב"ב ס, ב): "תניא, אמר ר' ישמעאל בן אלישע: מיום שחרב בית המקדש, דין הוא שנגזור על
    עצמנו שלא לאכול בשר ולא לשתות יין, אלא אין גוזרין גזרה על הצבור אא"כ רוב צבור יכולין לעמוד בה; ומיום שפשטה מלכות הרשעה, שגוזרת עלינו גזירות רעות וקשות,
    ומבטלת ממנו תורה ומצות, ואין מנחת אותנו ליכנס לשבוע הבן, ואמרי לה: לישוע הבן, דין הוא שנגזור על עצמנו שלא לישא אשה ולהוליד בנים, ונמצא זרעו של אברהם אבינו
    כלה מאליו, אלא הנח להם לישראל, מוטב שיהיו שוגגין ואל יהיו מזידין".
</p>
<a name="6"></a><h2 dir="RTL">
    א, ה - אשה מזרעת
</h2>


<p dir="RTL">
    עוד אפשר ללמוד מגמ' נדה לא, א-ב, שהאורגזמה היא ההזרעה של האשה, כדרך שזו ההזרעה של האיש. "אמר רבי יצחק אמר רבי אמי: אשה מזרעת תחילה - יולדת זכר, איש מזריע
    תחילה - יולדת נקבה, שנאמר (ויקרא יב, ב): אִשָּׁה כִּי תַזְרִיעַ וְיָלְדָה זָכָר. תנו רבנן, בראשונה היו אומרים: אשה מזרעת תחילה - יולדת זכר, איש מזריע תחלה
    - יולדת נקבה, ולא פירשו חכמים את הדבר, עד שבא רבי צדוק ופירשו: אֵלֶּה בְּנֵי לֵאָה אֲשֶׁר יָלְדָה לְיַעֲקֹב בְּפַדַּן אֲרָם וְאֵת דִּינָה בִתּוֹ (בראשית
    מו, טו) - תלה הזכרים בנקבות, ונקבות בזכרים, וַיִּהְיוּ בְנֵי אוּלָם אֲנָשִׁים גִּבֹּרֵי חַיִל דֹּרְכֵי קֶשֶׁת וּמַרְבִּים בָּנִים וּבְנֵי בָנִים (דהי"א ח,
    מ), וכי בידו של אדם להרבות בנים ובני בנים? אלא, שמשהין עצמן בבטן כדי שיזריעו נשותיהן תחלה שיהו בניהם זכרים - מעלה עליהן הכתוב כאילו הם מרבים בנים ובני
    בנים. והיינו דאמר רב קטינא: יכולני לעשות כל בני זכרים. אמר רבא: הרוצה לעשות כל בניו זכרים - יבעול וישנה".
</p>
<p dir="RTL">
    מרש"י משמע שהזרעת האשה היינו הגעתה לשיא השמחה: "יבעול וישנה - שמתוך תאות בעילה ראשונה תהא מזרעת, ונהי נמי דתזריע אחריו - תקדום הזרעתה בבעילה שניה". וכ"כ
    רש"י עירובין ק, ב: "יבעול וישנה - שמחמת ביאה ראשונה נתאוה האשה והולבשה תאוה,
    <button type="button" id="1003" onclick="ok.performClick(id);">הערה 3</button>
    וכשבא ביאה שניה היא מזרעת תחילה, והיכא דהיא מזרעת תחילה - יולדת זכר".
</p>
<p dir="RTL">
    וכ"כ אבודרהם (ברכות השחר): "אמר רבא הרוצה לעשות כל בניו זכרים - יבעול וישנה, פי' שמתוך תאות בעילה ראשונה תהא מזרעת תחלה". וכ"כ אוהל מועד (דרך יא, נתיב ב):
    "והזהיר לשהות על הבטן כדי שתהנה האשה ותזריע תחילה יהיה שכרו שתלד בנים זכרים". וכ"כ הלבוש או"ח רמ, ט: "אבל בענייני תשמיש יכול לספר עמה כדי להרבות תאוותה
    ותזריע תחלה ותלד זכר". וכן עולה משו"ת תורה לשמה תקד.
    <button type="button" id="1004" onclick="ok.performClick(id);">הערה 4</button>
</p>
<a name="7"></a><h2 dir="RTL">
    א, ו - הסברים שונים להזרעת האשה
</h2>


<p dir="RTL">
    אמנם ממקורות אחרים משמע שיש עוד שני פירושים להזרעת האשה:
    
    א' סוג של ביוץ. ב' דם שמגיע מהרחם.
</p>
<p dir="RTL">
    סוטה כה, ב: "אמר רב נחמן אמר רבה בר אבוה: מחלוקת - בעקרה וזקינה, אבל איילונית - דברי הכל לא שותה ולא נוטלת כתובתה, שנאמר (במדבר ה, כח): וְנִקְּתָה
    וְנִזְרְעָה זָרַע, מי שדרכה להזריע, יצאה זו שאין דרכה להזריע". ומשמע שמדובר על סוג של ביוץ, כלומר מנגנון שמאפשר הריון. אמנם אפשר להסביר, שאולי הכוונה שאשה
    איילונית, בנוסף לשינויים שיש בגופה משאר הנשים, גם אינה מגיעה לתענוג בחיבור, וזה מצביע על חסרון של הורמונים מסוימים, חסרון שפגע בהתפתחותה וביכולתה להוליד.
</p>
<p dir="RTL">
    מהרמב"ן (ויקרא יב, ב) משמע שההזרעה היא הוצאת דם מהרחם: "אבל אמרם 'מזרעת', על דם הרחם שיתאסף בשעת גמר ביאה באם ומתאחז בזרע הזכר, כי לדעתם הולד נוצר מדם
    הנקבה ומלובן האיש, ולשניהם יקראו זרע. וכך אמרו (נדה לא, א): שלושה שותפין יש בו באדם, איש מזריע לובן שממנו גידים ועצמות ולובן שבעין, אשה מזרעת אודם שממנו
    עור ובשר ודם ושער ושחור שבעין. וגם דעת הרופאים ביצירה כך היא".
</p>
<p dir="RTL">
    וכ"כ רבנו בחיי (ויקרא יב, ב): "ומן המלה הזאת דרשו רז"ל (ברכות ס, א; נדה לא, א): אשה מזרעת תחלה יולדת זכר, איש מזריע תחלה יולדת נקבה. והכוונה בלשון 'מזרעת'
    על זרע הנקבה שהוא דם הנדות כי האשה אין לה זרע, אבל הדם שלה שברחם הוא הזרע שלה והוא הנקרא אודם, וזרע הזכר הוא הנקרא לובן והאודם והלובן כל אחד מהם נקרא זרע,
    וכן אמרו רז"ל בסוף פרק המפלת (נדה שם): שלושה שותפין יש בו באדם, הקדוש ברוך הוא אביו ואמו, אביו מזריע לובן שממנו מוח וגידין ועצמות וצפרנים ולובן שבעין, אמו
    מזרעת אודם שממנו עור ובשר ודם ושער ושחור שבעין, והקב"ה נותן בו רוח ונשמה וקלסתר פנים וראית העין ושמיעת האזן ודיבור שפתים והילוך רגלים ודעה ובינה והשכל".
    וכ"כ חזו"א יו"ד קד, ג.
</p>
<a name="8"></a><h2 dir="RTL">
    א, ז - הסבר פיזיולוגי לגבי אשה מזרעת והביוץ
</h2>


<p dir="RTL">
    על פי הידוע לנו, ניתן להסביר שמדובר על הביוץ, שהואיל ותאי הזרע הזכריים מהירים ואינם שורדים זמן ארוך, ולעומתם תאי הזרע הנקביים איטיים ושורדים זמן ארוך, כאשר
    הביוץ מתרחש ביממה שלפני החיבור, אזי תאי הזרע הזכריים מצליחים להספיק להגיע לביצית לפני כליונה, והיא יולדת זכר. וכאשר החיבור נעשה לפני הביוץ, הרי שתאי הזרע
    הזכריים מתכלים עד שהביצית מגיעה למקומה, והעיבור נעשה מתא זרע נקבי ששרד. אמנם יש גם מחקרים שמצביעים על כך שאין הבדל בין תאי הזרע הזכריים לנקביים, אבל כך
    שמענו מרופאים, ואף מאנשים רבים שהצליחו באופן זה להשלים את מצוות 'פרו ורבו'.
</p>
<a name="9"></a><h2 dir="RTL">
    א, ח - הטעם שאשה מזרעת תחילה יולדת זכר
</h2>


<p dir="RTL">
    לפי הפירוש שהזרעת האשה היינו הגעתה לשיא השמחה, ניתנו כמה טעמים נפשיים ורוחניים לכך שאם הקדימה להזריע תלד זכר.
</p>
<p dir="RTL">
    כתב רבינו בחיי (ויקרא יב, ב): "ועל דרך חכמת הטבע אשה מזרעת תחלה יולדת זכר, כי כשהאשה משתוקקת לבעלה ומתחממת בחשקו, כל רצונה ומחשבתה עליו ומציירת צורתו בלבה,
    ומתוך אותו חשק ממהרת ומזרעת תחילה, ובכח אותה המחשבה המצויירת בלבה תלד זכר שכנגד לבה ועיניה. וזהו ענין המקלות ליעקב אבינו (בראשית ל, לז), שהיה עושה בהן
    ציורין, והצאן כשהיו מתחממות היו מתעברות דוגמת אותן הצורות שהיו רואות בשעת תשמיש, ונשתוו בזה זכרים ונקבות. והוא הדין במין האדם, וכל שכן הוא, שהרי אם במין
    הבהמי יש לו כח בציור המחשבה, על אחת כמה וכמה במין השכלי, וכבר הזכרתי זה בענין המקלות. ומי שהוא יכול לכבוש את יצרו ומשהה את עצמו כדי שתזרע היא תחילה - קבל
    שכרו כי היא יולדת זכר מן הטעם הזה, וזהו שדרשו רז"ל (נדה עא, א) בפסוק (תהלים קכז, ג): הִנֵּה נַחֲלַת ה' בָּנִים שָׂכָר פְּרִי הַבָּטֶן, אלו המשהין את עצמם
    על הבטן כדי שיזריעו נשותיהן תחילה ויולדות זכר, וזהו שָׂכָר פְּרִי הַבָּטֶן".
</p>
<a name="10"></a><h2 dir="RTL">
    ב, א - דרכו של האיש לחזר אחר האשה
</h2>


<p dir="RTL">
    נדה לא, ב: "שאלו תלמידיו את רבי דוסתאי ברבי ינאי: מפני מה איש מחזר על אשה, ואין אשה מחזרת על איש? משל לאדם שאבד לו אבידה, מי מחזר על מי? - בעל אבידה מחזיר
    על אבידתו".
</p>
<p dir="RTL">
    בראשית רבה לא, יג (לגבי החיות שנכנסו לתיבת נח): "זָכָר וּנְקֵבָה יִהְיוּ (בראשית ו, יט), אם ראית זכר רץ אחר נקבה - קבלהו, נקבה רצה אחר זכר - אל תקבל".
</p>
<a name="11"></a><h2 dir="RTL">
    ב, ב - מדוע מצוות עונה הוטלה על האיש
</h2>


<p dir="RTL">
    בספר הרב ביאר שמצוות עונה הוטלה על האיש מחמת השוני בתכונתם הגופנית והנפשית של הגברים והנשים. הגבר מסוגל להגיע לשיא התענוג בזמן קצר ובלי הכנות מרובות, ואילו
    אצל האשה, רק לאחר שכל הכוחות משתלבים יחד באהבה ותענוג היא יכולה להגיע לשיא השמחה. ולכן אם האיש לא יביע במילים את אהבתו לאשתו ולא ירבה לענג אותה בליטופים
    וחיבוקים ויתקדם בהדרגה עד המקומות המענגים ביותר, מסתבר שלא יצליח לשמח אותה שמחה שלימה.
</p>
<p dir="RTL">
    עוד ביאר הרב בספר (הלכה ו) שהמצווה תלויה באיש לפי מה שכוחו הגופני וטורח עבודתו מאפשרים לו. ומכיוון שהאיש אינו יכול להתחבר לאשתו בלא שיהיה לו קישוי, אם תהיה
    עליו חובה להיענות לה, המתח יגבר והמצווה תיפגם. אמנם האשה יכולה להגיע לשיא השמחה בכל לילה, וגם כאשר קשה לה להגיע לשיא השמחה, היא יכולה להיענות לבעלה ולהתענג
    משמחתו.
</p>
<p dir="RTL">
    במשכן ישראל ח"ב עמ' יד, כתב שאולי המצווה הוטלה על האיש מכיוון שבידו הדבר תלוי, שנאמר (בראשית ג, טז): וְהוּא יִמְשָׁל בָּךְ. עוד ביאר בעמ' יט, הערה 5, על פי
    הפסוק (שם ב, כד): עַל כֵּן יַעֲזָב אִישׁ אֶת אָבִיו וְאֶת אִמּוֹ וְדָבַק בְּאִשְׁתּוֹ וְהָיוּ לְבָשָׂר אֶחָד, שבתחילה הקשר בא מצידו - וְדָבַק, ובהמשך
    וְהָיוּ - מצד שניהם. והוסיף מה שאמרו חז"ל בסנהדרין כב, ב: "אין האשה כורתת ברית אלא למי שעשאה כלי", כלומר האיש מתחיל ומראה לה שהיא אבידתו והשלמתו, ועל ידי
    זה היא נמשכת אליו.
</p>
<p dir="RTL">
    הרב הוסיף בעל פה, שאפשר לומר שהמצב הטבעי שהאשה משתוקקת (כשהיא אינה עייפה), ומשמע שהיא מעוניינת בכל יום, ולכן כל דין עונה נקבע לפי כוח הבעל. וזה מה שנאמר
    (בראשית ג, טז): "וְאֶל אִישֵׁךְ תְּשׁוּקָתֵךְ"; "אין תשוקת אשה אלא לְאִישָׁהּ" (בראשית רבה ב, טז). "רוצה אשה בקב ותיפלות מתשעה קבין ופרישות" (כתובות סב,
    ב). ואפילו ציפורה אשת משה אמרה: "אוי להם לנשותיהם של אלו, שמיום שנתייחד הדיבור על אחיך פירש ממני" (ספרי ורש"י במדבר יב, א). ואפילו אם האשה אינה משתוקקת
    לשיא השמחה בכל יום, קצת הנאה ומחמאה מכך תמיד יש, ולכן מצידה טוב תמיד.
</p>
<a name="12"></a><h2 dir="RTL">
    מצוות האיש
</h2>
<a name="13"></a><h2 dir="RTL">
    ג, א - חובת הפיוס והריצוי שלפני החיבור
</h2>


<p dir="RTL">
    עירובין ק, ב: "ואמר רמי בר חמא אמר רב אסי: אסור לאדם שיכוף אשתו לדבר מצוה, שנאמר (משלי יט, ב): וְאָץ בְּרַגְלַיִם חוֹטֵא. ואמר רבי יהושע בן לוי: כל הכופה
    אשתו לדבר מצוה - הויין לו בנים שאינן מהוגנין. אמר רב איקא בר חיננא: מאי קראה? - גַּם בְּלֹא דַעַת נֶפֶשׁ לֹא טוֹב (שם). תניא נמי הכי: גַּם בְּלֹא דַעַת
    נֶפֶשׁ לֹא טוֹב - זה הכופה אשתו לדבר מצוה. וְאָץ בְּרַגְלַיִם חוֹטֵא - זה הבועל ושונה. איני? והאמר רבא: הרוצה לעשות כל בניו זכרים יבעול וישנה! לא קשיא; כאן
    - לדעת, כאן - שלא לדעת". לדעת - ברצון אשתו, וכשאינה מתענגת - אינה רוצה.
</p>
<p dir="RTL">
    פסחים מט, ב: "תניא, היה רבי מאיר אומר: כל המשיא בתו לעם הארץ - כאילו כופתה ומניחה לפני אֲרִי. מה ארי דורס ואוכל ואין לו בושת פנים - אף עם הארץ מכה ובועל
    ואין לו בושת פנים". תוספות (שם 'מה'): "פירש ר"ת, דורס ואוכל ואין ממתין עד שתמות, אף עם הארץ אינו ממתין עד שתתפייס". וכ"כ סמ"ג (לאוין קכו).
</p>
<p dir="RTL">
    וכ"כ הרמב"ם (דעות ה, ד): "ולא יאנוס אותה והיא אינה רוצה אלא ברצון שניהם ובשמחתם, יספר מעט וישחק עמה כדי שתתישב נפשה". וכ"כ אור זרוע (א, שנז): "אסור לאדם
    לבוא אל אשתו עד שיפייסנה ותתרצה לו, דדילמא בהא שעתא לא ניחא לה בתשמיש". וכ"כ הראב"ד בשער הקדושה, ומנורת המאור (אלנקאוה, פרק י). וכ"כ אבודרהם (ברכות השחר),
    שהקשה על פירוש הראב"ד שברכת 'אלוהי נשמה' אינה פותחת בברוך מפני שהיא סמוכה לברכת המפיל (ושינה לא נחשבת הפסק, שאינה מעשה), "וקשיא לי לדבריו שהרי אי אפשר שלא
    יקיים מצות עונה, וצריך שיסוח קודם שישמש מטתו, כדאיתא בפרק הרואה (סב, א)".
</p>
<p dir="RTL">
    הרי שהמצווה לפייס ולרצות את אשתו לפני החיבור אינה רק כשהאשה במצב רוח רע או בכעס, אלא גם כשמצב הרוח רגיל, יש לעורר רגשי חיבה ואהבה לקראת החיבור.
</p>
<p dir="RTL">
    ועניין זה מודגש באגרת הקודש לרמב"ן פרק ו: "ועל כן, כל זמן שהאדם מתחבר לאשה, אל יהא בקלות ראש ודברי שוא ותעתועים, ואל תקל ראשך כנגד האשה, ואל תרבה בשיחה
    בטלה עמה. ולפיכך יש לך להכניסה תחילה בדברים שמושכין את ליבה ומיישבין דעתה ומשמחין אותה, כדי שתקשר דעתה בדעתך וכוונתה בכוונתך. תאמר לה דברים קצתם מכניסין
    אותה בדברי חשק ואהבה ורצון, וקצתם מושכין אותה ליראת שמים וחסידות וצניעות. ומספר עמה בדברי נשים חסידות וצנועות, היאך יצאו מהם בנים הגונים וכשרים, ראויים
    לכתר עליון, בעלי תורה ויראה והוראה, כמעשה קמחית (יומא מז, א) שזכתה לז' בנים שכולם שמשו בכהונה גדולה, ושאלוה חכמינו ז"ל במה זכתה, ואמרה להם אפילו קורות ביתי
    לא ראו שער ראשי מימי, וכל זה הפליגה לשאר צניעותה וחסידותה ויושר מעשיה. ויכניס אותה בדברים אלו, מהם אהבים ומהם עגבים, ומהם יראת שמים וצניעות וטוהר מחשבה".
    <button type="button" id="1005" onclick="ok.performClick(id);">הערה 5</button>
</p>
<a name="14"></a><h2 dir="RTL">
    ג, ב - מחמאות ודברי אהבה - מהזוהר
</h2>


<p dir="RTL">
    זוהר בראשית ח"א מט, ב, לומד מלינתו של יעקב רמזים לזיווג: "וַיִּפְגַּע בַּמָּקוֹם וַיָּלֶן שָׁם (בראשית כח, יא), שנטל רשו בקדמיתא. מכאן אוליפנא, דמאן דמתחבר
    באנתתיה בעי למפגע (מכאן למדנו שמי שמתחבר עם אשתו צריך לבקש ממנה רשות) ולבסמא לה במלין (ולהמתיקה [כלומר, לשמחה] בדברים), ואי לאו - לא יבית לגבה, בגין דיהא
    רעותא דלהון כחדא בדלא אניסו (ואם לא עשה כן - לא ילון אצלה, כדי שהרצון שלהם יהיה אחד ללא אונס)... וַיִּקַּח מֵאַבְנֵי הַמָּקוֹם וַיָּשֶׂם מְרַאֲשֹׁתָיו
    (שם), הכא אוליפנא דאפילו יהון למלכא ערסי דדהבא ולבושי יקר למיבת בהו, ומטרוניתא תתקין ליה ערסא ממתקן באבנין, ישבוק דיליה ויבית במה דאיהי תתקין (כאן למדנו
    שאפילו יהיו למלך מיטות זהב ולבושי כבוד ללון בהם, ואשתו תתקין לו מיטת אבנים, יעזוב את שלו ויישן במה שהתקינה), דכתיב וַיִּשְׁכַּב בַּמָּקוֹם הַהוּא.
</p>
<p dir="RTL">
    תא חזי: מה כתיב הכא (בראשית ב, כג): וַיֹּאמֶר הָאָדָם זֹאת הַפַּעַם וגו'? הא בסימו דמלין לאמשכא עמה חביבותא ולאמשכא לה לרעותיה, לאתערא עמה רחימותא (אלו
    דברים משמחים להמשיך עמה חיבה ולהמשיך אותה לרצונו, ולעורר עמה אהבה). חמי כמה בסימין אינון מלין כמה מלי דרחימותא אינון (ראה כמה מתוקים דברים אלו, כמה דיבורים
    אלו מעוררי אהבה הם), עֶצֶם מֵעֲצָמַי וּבָשָׂר מִבְּשָׂרִי, בגין לאחזאה לה דאינון חד ולא אית פרודא בינייהו בכלא (כדי להראות לה שהם אחד ואין שום פירוד ביניהם
    בכל). השתא שרי לשבחא לה (עכשיו מתחיל לשבח אותה), לְזֹאת יִקָּרֵא אִשָּׁה, דא היא דלא ישתכח כוותיה (זו היא שאין נמצא כמותה), דא היא יקרא דביתא (זו היא כבודו
    של הבית), כלהון נשין גבה כקופא בפני בני נשא, אבל לְזֹאת יִקָּרֵא אִשָּׁה, שלימו דכלא (כל הנשים בפניה נחשבות כקוף בפני אדם, אבל לזאת יקרא אשה, שלימה בכל).
    לְזֹאת ולא לאחרא. כלא הוא מלי רחימותא (דברי אהבה), כמה דאת אמר: רַבּוֹת בָּנוֹת עָשׂוּ חָיִל וְאַתְּ עָלִית עַל כֻּלָּנָה (משלי לא, כט). עַל כֵּן יַעֲזָב
    אִישׁ אֶת אָבִיו וְאֶת אִמּוֹ וְדָבַק בְּאִשְׁתּוֹ וְהָיוּ לְבָשָׂר אֶחָד (בראשית ב, כד) - כלא לאמשכא לה ברחימו ולאתדבקא בהדה (הכל להמשיכה באהבה ולהתדבק
    עמה)".
</p>
<a name="15"></a><h2 dir="RTL">
    ג, ג - עניין המחמאות והדיבורים המשמחים בחול ובשבת
</h2>
<p dir="RTL">
    בתקוני זוהר תיקון כא, נז, א, מבואר ההבדל בין ימי החול לשבת בכמה עניינים, ואחד מהם בענייני החיבור: "אתמר דאם הוה רגיל לשמש ביומא דחולא בקטטה עם אתתיה
    ובפרודא, לא יזדווג לאתתיה בשבתא אלא בשלמא (נאמר שאם היה רגיל לשמש עם אשתו ביום חול בקטטה ובפירוד, לא יזדווג לאשתו בשבת אלא בשלום). ובגין דא תלמידי חכמים
    עונתן מליל שבת לליל שבת, וצריך לשנויי שבת מיומא דחולא בכלא (וצריך לשנות שבת מיום חול בכל). ואם אית לון שלמא בכל שית יומין דחולא, יעבדון תוספת בשבתא בפיוסא
    דא לדא ברחימו סגי (ואם יש להם שלום בכל ששת ימי החול, יעשו תוספת בשבת בפיוס זה לזה באהבה רבה), כגוונא דלעילא דאתמר לגבי שכינתא (כמו בעליונים שנאמר על
    השכינה): פִּתְחִי לִי אֲחֹתִי רַעְיָתִי יוֹנָתִי תַמָּתִי (שיר השירים ה, ב) - בתוספת מלין דפיוסא. כגוונא דא צריך בר נש לפייסא לאתתיה בשבת בתוספת מלין
    דפיוסא (כמו זה צריך אדם לפייס את אשתו בשבת בתוספת דברי פיוס)...".
</p>
<a name="16"></a><h2 dir="RTL">
    ג, ד - נשיקות וחיבור בלא חציצה
</h2>


<p dir="RTL">
    עיין זוהר ח"ב רנט, ב, שמזיווג של נשיקות נולדים מלאכים ומקבלים חיוּתם, ומזיווג היסוד נולדות ומתחיות נשמות. "ועל דא קיימין תרין סטרין אלין (שתי בחינות אלו),
    דא לעילא ודא לתתא, דא לאתזנא לעילא ודא למיזן לתתא, כל חד וחד כדקא חזי ליה".
</p>
<p dir="RTL">
    תיקוני זוהר נח, צב, א: "ובההוא זמנא דאתפשטת מאלין לבושין אתייחדת עם בעלה בקרוב בשרא (ובאותו זמן שמתפשטת מבגדים אלו מתייחדת עם בעלה בקרוב בשר), הדא הוא
    דכתיב (בראשית ב, כג-כד) עֶצֶם מֵעֲצָמַי וּבָשָׂר מִבְּשָׂרִי לְזֹאת יִקָּרֵא אִשָּׁה כִּי מֵאִישׁ לֻקֳחָה זֹּאת. עַל כֵּן יַעֲזָב אִישׁ אֶת אָבִיו וְאֶת
    אִמּוֹ וְדָבַק בְּאִשְׁתּוֹ וְהָיוּ לְבָשָׂר אֶחָד, דכך דרכא לאתייחדא דכר ונוקבא בקירוב בשר, ודא דבוקא דיחודא דלעילא דלא יהא דבר חוצץ (שכך דרך להתייחד זכר
    ונקבה בקרוב בשר, וזה דיבוק של יחוד שלמעלה שלא יהא דבר חוצץ)". ויעויין להלן בהרחבות לפרק ג, יב, ט, המשך המאמר.
</p>
<a name="17"></a><h2 dir="RTL">
    ג, ה - רמז הנשיקות והחיבוקים כנגד שם הוי"ה
</h2>


<p dir="RTL">
    תיקוני זוהר י, כה, ב, בעניין הנישוק והחיבוק: "ובההוא זמנא דמתייחדין יִשָּׁקֵנִי מִנְּשִׁיקוֹת פִּיהוּ (שה"ש א, ב), מאי מִנְּשִׁיקוֹת פִּיהוּ? תרין שפוון
    דיליה ותרין דילה אינון ארבע גדפין דחיוון (שתי שפתיים שלו ושתים שלה הם ארבע כנפי החיות), דאתמר בהון (יחזקאל א, ו): וְאַרְבַּע כְּנָפַיִם לְאַחַת לָהֶם. וכד
    אתכלילן תרין אנפין דיליה ותרין דילה, וארבע דרועין דתרוייהו (וכאשר נכללים שני פנים שלו ושניים שלה וארבע זרועות של שניהם), אתמר בהון (שם): וְאַרְבָּעָה
    פָנִים לְאֶחָת וְאַרְבַּע כְּנָפַיִם לְאַחַת לָהֶם. ואינון ארבע אנפין י-ה-ו-ה, ארבע גדפין אדנ-י, בחבורא חדא יאהדונה-י".
</p>
<a name="18"></a><h2 dir="RTL">
    ג, ו - הדרכות רב חסדא לבנותיו
</h2>


<p dir="RTL">
    שבת קמ, ב: "אמר להו רב חסדא לבנתיה: תיהוי צניעתן באפי גברייכו, לא תיכלון נהמא באפי גברייכו (פעמים תאכל הרבה ותתגנה עליו, רש"י), לא תיכלון ירקא בליליא (מפני
    ריח הפה, רש"י), לא תיכלון תמרי בליליא, ולא תשתון שיכרא בליליא, ולא תיפנון היכא דמפני גברייכו. וכי קא קארי אבבא איניש לא תימרון מנו אלא מני. נקיט מרגניתא
    בחדא ידיה, וכורא בחדא ידיה. מרגניתא - אחוי להו, וכורא לא אחוי להו, עד דמיצטערן, והדר אחוי להו".
</p>
<p dir="RTL">
    רש"י: "נקיט מרגניתא בחדא ידיה וכורא בחדא ידיה - כשבעליך ממשמש ביך להתאוות ליך לתשמיש, ואוחז הדדים בידו אחת והאחרת עד אותו מקום. מרגניתא אחוין ליה - הדדין
    המציאו לו, שתתרבה תאותו, ומקום תשמיש אל תמציאי לו מהר, כדי שיתרבה תאותו וחיבתו ויצטער, הדר אחוי ליה".
</p>
<p dir="RTL">
    וכ"כ בחידושי הר"ן שבת שם: "והוא רמז להן המרגלית לשדיים והפחם לאותו מקום, ושיהו צנועות שלא להראותן לשום אדם, ושלא יזדקקו מיד לבעליהן עד שיתרבה תאותן ויצטערו
    עליהן, וכמו שפירש"י ז"ל".
</p>
<a name="19"></a><h2 dir="RTL">
    ג, ז - פירושים שונים להדרכת רב חסדא
</h2>


<p dir="RTL">
    ויש שלא קיבלו את פירוש רש"י והסבירו הסברים שונים:
</p>
<p dir="RTL">
    ריטב"א שבת קמ, ב: "הא דאמרינן לעיל נקיט מרגניתא בחדא ידא וכובא בחדא ידא. פי', כי פעם אחת רצה ללמד להם מידת הצניעות שהיא טובה, ונטל מרגלית בידו אחת ובידו
    השנית נתן פחם, והמרגלית הראה להם לאלתר והפחם לא הראה להם, והיו סבורות שהוא דבר חשוב הרבה והיו מצטערות לראותו, וכד אצטערן הדר אחוי להו, להודיעך שהדבר הצנוע
    אדם מחבבו יותר, והיינו דאמר להו קא חזיתון כמה חביב מאן דצניע, וכן גורסין הגאונים ז"ל, וכן פירשו מקצתם, ורש"י ז"ל אינו גורס כן ואין פירושו מחוור כלל".
</p>
<p dir="RTL">
    מאירי שבת שם: "נקטת מרגניתא בחדא ידא ובורא בחדא ידא, אחוי מרגניתא ובורא ליעכב בידך עד דליצטער והדר אחזי ליה. כלומר, אם את אוחזת מרגלית ביד אחת וצרור ביד
    אחרת ובעליך שואל בשתיהן, הראי לו המרגלית מיד והצרור לא תראי לו עד שיצערך להראותו, ומתוך שבאה לו ראייתה דרך כוסף אף היא חשובה בעיניו. והוא משל שאף הכעורה
    שבכעורות, אם עומדת בצניעות ומיקרת עצמה אצל בעלה - אף היא חשובה בעיניו ולא תתגנה לו. ויש מפרשים בדרך אחרת, וזו עיקר".
    <button type="button" id="1006" onclick="ok.performClick(id);">הערה 6</button>
</p>
<a name="20"></a><h2 dir="RTL">
    ג, ח - ליטוף באותו מקום
</h2>


<p dir="RTL">
    חידש הלחם משנה (אישות טו, יח), שאסור למשמש (ללטף) באותו מקום. אמנם דחו אותו הפוסקים, וכ"כ ברכי יוסף אה"ע כה, ג (ובספרו פתח עיניים שבת קמ, ב); ספר הקובץ על
    הרמב"ם שם; הרב קאפח בהגהותיו הל' אישות טו, לח; ועולת יצחק ב, יו"ד קפב, ב. וכן מוכח מפירושי רש"י ור"ן לשבת קמ, ב, שמותר למשמש באותו מקום (כמבואר באות
    הקודמת). וכן מוכח מבינת אדם הל' נדה כג; ונודע ביהודה קמא אה"ע נב.
</p>
<p dir="RTL">
    וכן עולה בבירור מדעת כל הראשונים שסוברים שהלכה כרבי יוחנן (שחלק על ר' יוחנן בן דהבאי, נדרים כ, א-ב), שאם מותר לנשק באותו מקום, קל וחומר הוא שמותר לנגוע בו
    (כך דעת הגאונים שהובאו בשטמ"ק נדרים כ, ב; מחזור ויטרי תקכח; אשכול הוצאת אלבק, הל' צניעות דף לד, ב; אגודה נדרים כ, א. וכן משמע מרוב הראשונים שלא הזכירו
    איסור זה. עיין לקמן יט, ד). ואף לדעת האוסרים לנשק ברור שמותר לנגוע, שאם היה אסור, היה צריך לומר שאסור לנגוע וק"ו שאסור לנשק.
</p>
<p dir="RTL">
    וכך עולה מהרוקח (הל' תשובה יד): "מותר לאדם להתייחד עם אשתו נדה בחדר אחד, כדאמרינן בסנהדרין (לז, א) סוּגָה בַּשּׁוֹשַׁנִּים, ובעירובין בפ' הדר, רק לא ידבר
    עמה דברי תיפלות ולא יחבקנה ולא ימשמשנה ולא ינשקנה ולא יאכל עמה ולא ישתה עמה עד שתטבול במים. ולאחר טבילתה ישמחנה ויחבקנה וינשקנה ויקדש עצמו מתשמיש המטה, ולא
    ינבל פיו ולא יראה בה דבר מגונה, <strong>אך ישעשע במשמושיה ובכל מיני חיבוק למלאות תאוותו ותאוותה</strong>, שלא יהרהר באחרת כי אם עליה כי היא אשת חיקו, ויראה
    לה חיבות ואהבות".
</p>
<p dir="RTL">
    וכ"כ הרב ישראל הכהן (סגולת ישראל ריש פר' תזריע): "שְׂמֹאלוֹ תַּחַת לְרֹאשִׁי וִימִינוֹ תְּחַבְּקֵנִי (שה"ש ב, ו), ר"ל ממשמש באותו מקום כדי שתתאווה היא
    ותזריע תחילה ותלד זכר, כדתנן (יבמות לד, ב): כל מועכות של בית רבי - תמר שמן. ר"ל של בית רבי למדו מתמר ששלטה בעצמה והזריעה תחילה ויולדה זכרים, אף הם למדו
    ממנה והיו ממשמשים באותו מקום כדי שיזריעו תחילה ויולידו זכרים".
</p>
<p dir="RTL">
    ויתכן שהלחם משנה החמיר משום 'בל תשקצו', בזמנים שלא יכלו להתרחץ כראוי.
</p>
<a name="21"></a><h2 dir="RTL">
    התשוקה והתאווה לחיבור
</h2>
<a name="22"></a><h2 dir="RTL">
    ד, א - הרצון וההשתוקקות של בני הזוג לחיבור
</h2>


<p dir="RTL">
    כתב הרב בספר: "ברא הקב"ה את האיש ואת האשה באופן שמטבעם הם משתוקקים זה לזה, ותשוקה זו טובה היא, באשר היא יסוד המצווה". מקורות רבים לכך שעצם התשוקה והתאווה
    של בני הזוג לפני ובעת החיבור רצויים, נכונים וטובים:
</p>
<p dir="RTL">
    בבבא קמא פב, א, מובא שתיקן עזרא שיהיו אוכלים שום בערב שבת משום עונה, לפי שהשום מרבה הזרע: "עשרה תקנות תיקן עזרא... ואוכלין שום בערב שבת... תנו רבנן, חמישה
    דברים נאמרו בשום: משביע, ומשחין, ומצהיל פנים, ומרבה הזרע, והורג כינים שבבני מעיים; ויש אומרים: מכניס אהבה (מתוך שמשמח את הלב), ומוציא את הקנאה". ובירושלמי
    מגילה פ"ד ה"א: "שהוא מכניס אהבה ומוציא תאוה". פירש קרבן העדה: "מתוך שמשמח הלב ומוציא תאוה להזדקק לאשתו, ומצות עונה בלילי שבת".
</p>
<p dir="RTL">
    נדה יז, א: "ושל בית מונבז המלך היו עושין ג' דברים ומזכירין אותן לשבח; היו משמשין מטותיהם ביום... דאי סלקא דעתך משמשין - מזכירין אותן לשבח? אין הכי נמי,
    דאגב דאיכא אונס שינה מגניא באפיה". רש"י: "אונס שינה - מתוך שהוא נאנס בשינה, <strong>אינו מתאווה לה כל כך ומשמש לקיום מצות עונה בעלמא</strong>, או לרצותה
    ולבו קץ בה, והוא מבני תשע מידות דאמרו בנדרים".
</p>
<p dir="RTL">
    וכך למדנו בנדרים כ, ב, שמותר לבני הזוג לספר בשעת תשמיש במילי דתשמיש, ופירש הרא"ש: "במילי דתשמיש - <strong>שרי להרבות תאותו</strong>". וכ"כ שו"ע אה"ע כה, ב:
    "ואל יספר עמה בשעת תשמיש ולא קודם לכן, כדי שלא יתן דעתו באשה אחרת, ואם ספר עמה ושמש מיד, עליו נאמר: וּמַגִּיד לְאָדָם מַה שֵּׂחוֹ (עמוס ד, יג) אבל בענייני
    תשמיש יכול לספר עמה, כדי להרבות תאותו".
</p>
<p dir="RTL">
וכן מבואר מדברי רש"י (שבת קמ, ב) הנזכרים לעיל ג, ו: "מרגניתא אחוין ליה - הדדין המציאו לו, <strong>שתתרבה תאותו</strong>, ומקום תשמיש אל תמציאי לו מהר,    <strong>כדי שיתרבה תאותו וחיבתו</strong> ויצטער, הדר אחוי ליה". וכ"כ הר"ן שם.
</p>
<p dir="RTL">
    וכ"כ ראשית חכמה שער האהבה סוף פרק ד: "כתב שם הרב יצחק דמן עכו ע"ה במעשיות הפרושים, שמי שלא חשק לאשה הוא דומה לחמור ופחות ממנו, והטעם: כי מהמורגש צריך
    שיבחין העבודה האלוקית כדפרשנו... (לפני כן הובא מעשה על אחד שחשק בבת המלך ואמרה לו לחכות לה בבית הקברות, ולבסוף מתוך אהבתו התעלה ונעשה איש אלוקים קדוש)...
    ומהמעשה הזה נלמד, שמי שיחשוק בתורה... בוודאי ישיג מעלה נפלאה בנשמתו, ולא יצטרך לסיגופים ותעניות...".
</p>
<p dir="RTL">
    וכ"כ בשו"ת תורה לשמה עב: "אין טוב לשמש בלא רצון, <strong>אלא אדרבה צריך שיהיה לו רצון ותאוה מצד עצמו</strong>, דהכי איתא בגמרא דנדה דף יז, א... נמצא דיותר
    טוב לעורר רצון ותאוה ולא יהיה קץ בתשמיש זה. על כן מותר לו לדבר בשיחה ושחוק עמה כדי לעורר תאוה ורצון בלבו, אם יודע שבזה תתעורר התאוה ויהיה לו רצון, וכן איתא
בגמרא (ברכות סב, א) דרב כהנא גני תותי פוריה דרב, שמע דשח ושחק ושימש, וכונת רב ע"ה היתה בעבור לעורר התאוה שלו כדי שיהיה לו רצון לתשמיש ולא יהיה קץ בה ח"ו,    <strong>כי האדם, אף על פי שצריך לכוין לעשות מצות ה', צריך שיהיה לו בזה תאוה ורצון בכל לבו</strong>".
</p>
<p dir="RTL">
    ועיין לקמן י, א, על חשיבות קיום מצוות עונה בשבת משום עונג שבת והנאת הגוף. ועוד לקמן ה, ב, על תשוקתה הטבעית של האשה לבעלה. ושם ה, ד, על מעלת החיבור שבא על
    ידי תשוקת האשה. ולקמן ה, ז, ביחס רב לאשתו. ועיין עוד בהרחבות לפרק ג, יב, א-ז, בהסבר להנהגת רבי אליעזר.
</p>
<a name="23"></a><h2 dir="RTL">
    ד, ב - מידת החשק גדולה ממידת האהבה
</h2>


<p dir="RTL">
    רבנו בחיי (כד הקמח, סוף ערך 'אהבה'): "מידת האהבה גדולה, אך מידת החשק גדולה ממנה. כי האהבה הוא שאוהב את האהוב בכל פעולותיו בנגלה ובנסתר, אבל לעתים תתעלם
    ממנו וישכח אותה כשהוא מתעסק באכילה ושתיה או בשינה, אבל החשק היא דבקות המחשבה באהבה גדולה ועזה שאין מחשבת החושק נפרדת מן החשוק כלל. והעד על זה (בראשית לד,
    ג): וַתִּדְבַּק נַפְשׁוֹ בְּדִינָה, ואמר (שם, ח): שְׁכֶם בְּנִי חָשְׁקָה נַפְשׁוֹ בְּבִתְּכֶם, פירוש על הדבקות שהזכיר כבר, שהוא החשק, כי אין החושק מחשב
    בדבר אחר כי אם בחשוק לבדו, ואף כשיאכל וישתה לא יחשוב כי אם בו, ולפעמים יתבטל ממנו חוש העינים ולא יתאוו למטעמותיו ולא יאכל כלל, גם בשינה יראה החשוק בחלומו
    ויספר עמו. וכדי להפליג במעלת החשק המשיל המלך דוד ע"ה חשקו את ה' יתעלה לחשק הצמא, שהוא חשק גדול וחזק יותר מכל חשק גופני, והוא שאמר (תהלים סג, ב): צָמְאָה
    לְךָ נַפְשִׁי כָּמַהּ לְךָ בְשָׂרִי בְּאֶרֶץ צִיָּה וְעָיֵף בְּלִי מָיִם. המשיל צמא בנפשו בחשק הש"י לצמא הצמא למים והוא בארץ מדבר, ואומר כָּמַהּ לְךָ
    בְשָׂרִי על שם שכל הרגשותיו בטלות וכל שאר עניניו הוא שוכח, איננו זוכר כי אם המים. ולכך הפליג בדבריו ואמר בְּאֶרֶץ צִיָּה, כי הצמא והוא בארץ ציה הלא חשק
    הצמא כפול, והפליג עוד באומרו וְעָיֵף, כי אלו לא היה עיף לא יגדל חשקו כל כך. והפליג עוד באמרו בְּלִי מָיִם, כלומר שאין לו עוד תקוה שיהיה לו מים שהרי בארץ
    ציה הוא, ולכך חשק הצמא בו ירבה ויפרוץ. ומרוב הפלגת מעלת החשק על מעלת האהבה אמר הכתוב (שם צא, יד): כִּי בִי חָשַׁק וַאֲפַלְּטֵהוּ וגו', לא אמר כי בי אהב אלא
    כִּי בִי חָשַׁק, ולמדך הכתוב כי היודע אמתת שמו ית' הוא החושק הזוכה לאורך ימים לחיי העולם הבא. ומבואר שאין עיקר כוונת הכתוב באורך ימים של העולם הזה, כי
    החושק הוא האיש המסתלק מכל מחשבות גופניות, איננו חושש לאריכות ימים של העולם הזה, ואין כל מחשבותיו אלא בעניני העולם הבא".
</p>
<a name="24"></a><h2 dir="RTL">
    דרך ארץ
</h2>
<a name="25"></a><h2 dir="RTL">
    ד, ג - החיבור נקרא דרך ארץ
</h2>


<p dir="RTL">
    במקומות רבים החיבור בין איש לאשתו נקרא דרך ארץ: "למדנו דרך ארץ מתרנגול" (עירובין ק, ב); "צערתן בדרך ארץ" (נדרים צא, ב); "מי שאינו בקי בדרך ארץ" (גיטין ע,
    א). ור' צדוק (ישראל קדושים אות ד) הוסיף שבקידושין ב, ב, ביאה נקראת דרך; ובנדה טז, ב, דרשו על החיבור מהפסוק בּוֹזֵה דְרָכָיו (משלי יט, טז); עיין עוד בישראל
    קודשים שם ראיה מברכות יא, א.
    <button type="button" id="1007" onclick="ok.performClick(id);">הערה 7</button>
</p>
<p dir="RTL">
    הרי שברא הקב"ה את האיש ואת האשה באופן שמטבעם הם משתוקקים זה לזה, כדרך כל הארץ, ותשוקה זו היא קדושה ונכונה. <u></u>
</p>
<a name="26"></a><h2 dir="RTL">
    ד, ד - מחמאות והבטחות מוגזמות
</h2>


<p dir="RTL">
    עירובין ק, ב: "אמר רבי יוחנן: אילמלא לא ניתנה תורה היינו למידין צניעות מחתול, וגזל מנמלה, ועריות מיונה. דרך ארץ מתרנגול - שמפייס ואחר כך בועל. ומאי מפייס
    לה? אמר רב יהודה אמר רב, הכי קאמר לה: זביננא ליך זיגא (מלבוש, רש"י) דמטו ליך עד כרעיך. לבתר הכי (לאחר בעילה, שמנענע וכופף ראשו לה לארץ, רש"י) אמר לה:
    לישמטתיה לכרבלתיה דההוא תרנגולא, אי אית ליה ולא זביננא ליך".
</p>
<p dir="RTL">
    כתב בן יהוידע (שם) שמלשון הגמ' 'אלמלא לא נתנה התורה', יש לדייק שעכשיו שניתנה התורה אין ללמוד מאלו, ושואל: "וקשה, מה בכך? אדרבא צריך ללמוד מאלו ליקח קל
    וחומר בעצמינו! ונראה לי בס"ד כי עתה שניתנה תורה ואסרה לנו השקר, אין ללמוד מידת הפיוס מן התרנגול שהוא מפייס בשקר וכזב, דמבטיח ואינו עושה, ואומר הרבה ואפילו
    מעט אינו עושה, דהא ודאי אסור באדם כיוצא בזה. וכן אין ללמוד ממנו דבר טוב, פן יתלמד בכל דרכיו שהוא אוהב נשים הרבה ומרבה התשמיש... לכן עתה שניתנה התורה לנו,
    אין נכון ללמדו מבריות אלו כלום, פן ילמדו גם מן הרעות הנמצאים בהם".
</p>
<p dir="RTL">
    לעומת זאת, הנצי"ב כתב במרומי שדה: "מלמדינו, שמותר לשנות לה ולהבטיח בפיו וליבו בל עמו, ומעין זה אמרו חז"ל דמותר להחניף לאשתו".
</p>
<p dir="RTL">
    ובספר (הלכה ג) הרב יישב זאת על פי דברי בית הלל: "כשיתחילו להתקרב זה אל זה, מצווה שהאיש יבטא בפיו את אהבתו כלפי אשתו, וטוב שלא יחסוך בשום מחמאה, על יופייה
    ותכונותיה, הכל לפי מה שהוא יודע שמשמח את אשתו (זוהר ח"א מט, ב; תיקוני זוהר נז, א). ואל ימציא מחמאות של שקר, אלא יתעמק באהבתו ויאמר מחמאות אמיתיות. אמנם
    בדברים האמיתיים אפשר להגזים, כי רק מפני החיסרון שבנו איננו רואים שהגוזמא קרובה יותר לאמת (עי' כתובות יז, א)". והוסיף הרב (הלכה ד): "רצו חכמים ללמדנו בזה
    שאין לאיש לחסוך בדברי שבח ומחמאות לאשה, על יופייה ועל תכונותיה ועל דברים טובים שאמרה ועשתה. ואף ראוי להגזים בכך, כמו התרנגול שמבטיח דבר שיודע שלא יוכל
    לקיים, אלא שהוא מבטא בכך את אהבתו והערכתו, שכך היה ראוי לו לעשות למענה".
</p>
<a name="27"></a><h2 dir="RTL">
    ד, ה - דרכי הפיוס של התרנגול
</h2>


<p dir="RTL">
    כתב בן יהוידע (עירובין שם): "ונראה לי כי עשה השם יתברך הוראה של פיוס התרנגול במלבוש, ללמדך שגם האדם יעשה הפיוס לאשתו במלבוש, כי בזה ניחא לה טפי מאכילה
    ושתיה". וכ"כ הנצי"ב במרומי שדה שם: "הנה מלמדנו דרך ארץ, דפיוס נשים אינה אלא בבגדים, וכדאיתא בפסחים קט, א: נשים במה משמחן? בבבל בבגדי צבעונין".
</p>
<p dir="RTL">
    עוד כתב בן יהוידע: "ומה שעשה עוד בטבעו שינענע בראשו לפייסה על הבטחה שהבטיח לה ועתה אין לאל ידו לקיים, ללמדך שאם פייסתה קודם תשמיש בדברים לעשות לה איזה דבר
    ואחר כך לא היה ביכולתך לקיים, אל תאמר כיון שגמרתי עסקי ושמשתי אניחנה בתוחלת ממושכה, ולמה אטריח עצמי לעשות התנצלות ולפייסה על ההבטחה שהבטחתי לה שאיני יכול
    לקיים, אלא צריך שתדבר על ליבה ותפייסה ותפיס דעתה בדברים המתיישבים על הלב".
</p>
<p dir="RTL">
    וכ"כ הרב בספר: "ולאחר החיבור, לימדונו חכמים שאין לנהוג כמו אותם הגברים שפתאום מאבדים כל עניין בבת זוגם ומפנים לה את גבם ונרדמים, אלא ראוי להתנצל אז על
    יכולתו המוגבלת שאינה מאפשרת לו להמשיך בכל ביטויי האהבה והחיבה כפי שהיה ראוי".
</p>
<a name="28"></a><h2 dir="RTL">
    ד, ו - החיבור נמשל למאכל ולסעודה
</h2>


<p dir="RTL">
    בנדרים כ, ב, החיבור נמשל למאכל ולסעודה: "אמרו חכמים: אין הלכה כיוחנן בן דהבאי, אלא כל מה שאדם רוצה לעשות באשתו עושה; משל לבשר הבא מבית הטבח, רצה לאכלו במלח
    - אוכלו, צלי - אוכלו, מבושל - אוכלו, שלוק - אוכלו; וכן דג הבא מבית הצייד... ההיא דאתאי לקמיה דרבי, אמרה לו: רבי, ערכתי לו שלחן והפכו! אמר לה: בתי, תורה
    התירתך, ואני מה אעשה ליך. ההיא דאתאי לקמיה דרב, אמרה לו: רבי, ערכתי לו שלחן והפכו! אמר: מאי שנא מן ביניתא (אכילת דג). וְלֹא תָתוּרוּ אַחֲרֵי לְבַבְכֶם
    (במדבר טו, לט) - מכאן אמר רבי: אל ישתה אדם בכוס זה ויתן עיניו בכוס אחר".
</p>
<p dir="RTL">
    ביאר הרב בספר: "עוד צריך להוסיף בהקשר של דרך ארץ, שהחיבור נמשל לסעודה (נדרים כ, ב), ודבר זה בא ללמדנו, שכשם שבסעודה טובה עורכים את השולחן במפה יפה, ומניחים
    סט של שלוש צלחות, וכוס אחת למים וכוס אחת ליין, ומגישים מנה לפתיחה, ואח"כ מנה ראשונה ומנה עיקרית ועוד מנה לקינוח. כך ויותר צריך להתכונן ולהשקיע בחיבור שהוא
    מצווה מהתורה, ולהתקדם במתינות, מדרגה לדרגה, עד שהחיבור יהיה בשמחה שלימה. וכשם שראוי לגוון מעת לעת את תפריט הסעודה, כי גם התפריט הטעים ביותר עלול לשעמם
    ברבות הזמן, כך ויותר צריך לגוון בענייני המחמאות והדרכים שהאיש מענג ומשמח את אשתו. והכל לפי רצונה, שיש שאוהבים יותר את הגיוון בתפריטי הסעודה ויש שאוהבים
    יותר את התפריט הקבוע והטוב".
</p>
<p dir="RTL">
    עוד למדנו בבראשית לט, ו: "וַיַּעֲזֹב כָּל אֲשֶׁר לוֹ בְּיַד יוֹסֵף וְלֹא יָדַע אִתּוֹ מְאוּמָה כִּי אִם הַלֶּחֶם אֲשֶׁר הוּא אוֹכֵל וַיְהִי יוֹסֵף יְפֵה
    תֹאַר וִיפֵה מַרְאֶה". והסביר רש"י על פי המדרש: "כִּי אִם הַלֶּחֶם - היא אשתו, אלא שדבר בלשון נקיה". וכ"כ רמב"ן ורבנו בחיי ומהר"ל בגור אריה.
</p>
<a name="29"></a><h2 dir="RTL">
    ד, ז - החיבור נקרא אכילה מהמהר"ל
</h2>


<p dir="RTL">
    נתיב העבודה פרק טז: "תשמיש נקרא אכילה בין באשה ובין באיש, באשה כתיב (משלי ל, כ): אָכְלָה וּמָחֲתָה פִיהָ וְאָמְרָה לֹא פָעַלְתִּי אָוֶן, באיש נאמר (בראשית
    לט, ו): כִּי אִם הַלֶּחֶם אֲשֶׁר הוּא אוֹכֵל, ועוד כתיב (משלי ה, טו): שְׁתֵה מַיִם מִבּוֹרֶךָ. וכן בדברי חכמים (כתובות סה, א): אוכלת עמו מלילי שבת לליל
    שבת, וקאמר שם שהוא תשמיש, כדאיתא התם. כלל הדבר, קבלת דבר יקרא אכילה, שהאדם מקבל דבר שהוא אוכל. והאשה מקבלת בוודאי האיש, והאיש מקבל את האשה, כי כל חיבור
    האחד מקבל את האחר ושניהם מקבלים זה מזה, כמו שהוא כל חיבור בעולם. ולכך נקרא הבעילה אכילה בין לאיש בין לאשה...".
</p>
<a name="30"></a><h2 dir="RTL">
    מצוות האשה
</h2>
<a name="31"></a><h2 dir="RTL">
    ה, א - תשוקת אשה לבעלה
</h2>


<p dir="RTL">
    בראשית ג, טז: "... וְאֶל אִישֵׁךְ תְּשׁוּקָתֵךְ וְהוּא יִמְשָׁל בָּךְ". רש"י: "וְאֶל אִישֵׁךְ תְּשׁוּקָתֵךְ - לתשמיש, ואף על פי כן אין לך מצח לתובעו בפה
    אלא הוּא יִמְשָׁל בָּךְ, הכל ממנו ולא ממך. תְּשׁוּקָתֵךְ - תאוותך, כמו (ישעיהו כט, ח): וְנַפְשׁוֹ שׁוֹקֵקָה".
</p>
<p dir="RTL">
    והשיג הרמב"ן על דברי רש"י: "ואיננו נכון (שנענשה בכך שמשתוקקת ואין לה מצח לתובעו), כי זה שבח באשה (שתובעת בלב), כמו שאמרו (עירובין ק, ב) וזו מידה יפה בנשים.
    ורבי אברהם אמר תְּשׁוּקָתֵךְ - משמעתך. והטעם שתשמעי אל כל אשר יצוה עליך כי את ברשותו לעשות חפצו. ולא מצאתי לשון תשוקה רק בחשק ותאוה. והנכון בעיני, שהעניש
    אותה שתהיה נכספת מאד אל בעלה, ולא תחוש לצער ההריון והלידה, והוא יחזיק בה כשפחה, ואין המנהג להיות העבד משתוקק לקנות אדון לעצמו, אבל יברח ממנו ברצונו. והנה
    זו מידה כנגד מידה, כי היא נתנה גם לאישה ויאכל במצותה, וענשה שלא תהיה היא מְצַוָה עליו עוד, והוא יצוה עליה כל רצונו".
</p>
<p dir="RTL">
    הרי שלרמב"ן נענשה בכך שתשוקתה נואשת ותלותית מדי. ולרש"י שאין לה מצח לתבוע בפה.
</p>
<p dir="RTL">
    בראשית רבה כ, ז: "וְאֶל אִישֵׁךְ תְּשׁוּקָתֵךְ, בשעה שהאשה יושבת על המשבר, היא אומרת: עוד איני נזקקת לבעלי מעתה, והקב"ה אמר לה: תשובי לתשוקתך, תשובי לתשוקת
    אישך...", וכ"כ רד"ק: "וְאֶל אִישֵׁךְ תְּשׁוּקָתֵךְ - ואף על פי שתלדי בצער בנים, תהי משתוקקת עוד לשכב עמו. תְּשׁוּקָתֵךְ - תאותך". וכתב חזקוני: "וְאֶל
    אִישֵׁךְ תְּשׁוּקָתֵךְ - ואם תאמר אכוף יצרי ולא אזקק עמו כלל? תלמוד לומר: וְהוּא יִמְשָׁל בָּךְ - על כרחך תזקק עמו. וְהוּא יִמְשָׁל בָּךְ, פרש"י הכל ממנו
    ולא ממך. כלומר, אפילו אין לה תאוה יכול הוא לבעול, אבל אם אין לו תאוה אינה יכולה היא". וכ"כ דעת זקנים מבעלי התוספות.
</p>
<p dir="RTL">
    כלומר, העונש של יסורי הלידה וסכנת המיתה, היה אמור למנוע את תשוקתה, אלא שתשוקתה גוברת עליה. ורש"ר הירש כתב שם, שבעקבות החטא נעשתה האשה תלויה בבעלה לפרנסתה,
    ובכך "שהוא המפרנס העיקרי, כך נתערער השויון המקורי - בין איש לבין אשה. וכך הדברים מתגלגלים דרך כלל, ורק התורה תביא גאולה ותפרוס סוכת שלום. איש ואשה ישובו
    לכהונתם ויעבדו את ה' כשוים; והאשה תשוב להיות עֲטֶרֶת בַּעְלָהּ, רָחֹק מִפְּנִינִים מִכְרָהּ (משלי יב, ד; לא, י)".
</p>
<a name="32"></a><h2 dir="RTL">
    ה, ב - התשוקה הטבעית של האשה לבעלה
</h2>


<p dir="RTL">
    בראשית רבה כ, ז: "וְאֶל אִישֵׁךְ תְּשׁוּקָתֵךְ (בראשית ג, טז). ארבע תשוקות הן: אין תשוקתה של אשה אלא לְאִישָׁהּ, שנאמר וְאֶל אִישֵׁךְ תְּשׁוּקָתֵךְ, אין
    תשוקתו של יצר הרע אלא על קין וחביריו... אין תשוקתן של גשמים אלא על הארץ... ואין תשוקתו של הקדוש ברוך הוא אלא על ישראל".
</p>
<p dir="RTL">
    עירובין ק, ב: "וְאֶל אִישֵׁךְ תְּשׁוּקָתֵךְ - מלמד שהאשה משתוקקת על בעלה בשעה שיוצא לדרך". והכוונה שאז מתרבה התשוקה מעבר לתשוקה הרגילה לבעלה (ועיין להלן ט,
    ד-ט).
</p>
<a name="33"></a><h2 dir="RTL">
    ה, ג - מצוות התקשטות האשה לפני בעלה
</h2>


<p dir="RTL">
    מצווה לאשה שתתקשט ותתייפה לכבוד בעלה. תנחומא וישלח יב: "שלא נתן הקדוש ברוך הוא תכשיטין לאשה אלא שתהא מתקשטת בהן בתוך ביתה". שיר השירים רבה א, ב: "כלום האשה
    מתקשטת אלא לבעלה". וכן תיקן עזרא (ב"ק פב, ב), שיהיו רוכלי בשמים ומוכרי תכשיטי נשים מותרים למכור בעיירות, ולא יוכלו בני העיירות לעכב עליהם, "משום תכשיטי
    נשים, כדי שלא יתגנו על בעליהם".
</p>
<p dir="RTL">
    עירובין יח, א: "דריש רבי שמעון בן מנסיא: וַיִּבֶן ה' אֱלוֹהִים אֶת הַצֵּלָע (בראשית ב, כב) - מלמד שקילעה (קליעת שיער, רש"י) הקדוש ברוך הוא לחוה והביאה לאדם
    הראשון, שכן בכרכי הים קורין לקלעיתא בנייתא" (ע"ע בן יהוידע ברכות סא, א, לביאור סוד קליעת שערה של האשה).
</p>
<p dir="RTL">
    נדרים פא, ב, אשה שנדרה "שלא אכחול שלא אפקוס", הבעל מפר את הנדר משום דברים שבינו לבינה. ובשבת כה, ב: "וַתִּזְנַח מִשָּׁלוֹם נַפְשִׁי נָשִׁיתִי טוֹבָה (איכה
    ג, יז)... נָשִׁיתִי טוֹבָה - רבי אבא אמר: זו מטה מוצעת ואשה מקושטת לתלמידי חכמים". וביומא עה, א: "אוֹ דָכוּ בַּמְּדֹכָה (במדבר יא, ח), אמר רב יהודה אמר רב,
    ואיתימא רבי חמא ברבי חנינא: מלמד שירד להם לישראל עם המן תכשיטי נשים, דבר שנידוך במדוכה".
</p>
<p dir="RTL">
    ובתענית כג, ב: "[אבא חלקיה] כי מטא למתא נפקה דביתהו לאפיה כי מיקשטא... [שאלוהו] מאי טעמא כי מטא מר למתא נפקא דביתהו דמר כי מיקשטא? אמר להו: כדי שלא אתן
    עיני באשה אחרת".
</p>
<p dir="RTL">
    בשו"ת שערי תשובה לגאונים פד, כתב רב האי גאון: "גרסינן בשקלים: תבוא מארה לאשה שיש לה בעל ואינה מתקשטת, ותבוא מארה לאשה שאין לה בעל ומתקשטת". והובא בשו"ת
    מהר"ם מרוטנבורג ד, קצט (דפוס פראג).
</p>
<p dir="RTL">
    ושיבחו חז"ל מי שיש לו אשה יפה, כתובות נט, ב: "תני רבי חייא: אין אשה אלא ליופי, אין אשה אלא לבנים; ותני רבי חייא: אין אשה אלא לתכשיטי אשה". סנהדרין ק, ב:
    "אשה יפה - אשרי בעלה, מספר ימיו כפליים". רש"י: "מרוב הנאה חשובין ככפליים". ברכות נז, ב: "שלושה מרחיבין דעתו של אדם, אלו הן: דירה נאה ואשה נאה וכלים נאים".
</p>
<p dir="RTL">
    ובבראשית רבה מה, ד: "ולמה נתעקרו האמהות?... רבי עזריה משום ר' יוחנן בר פפא כדי שיהיו מתרפקות על בעליהן בנויין... רבי הונא ורבי אבון בשם רבי מאיר אמר: כדי
    שיהנו בעליהן מהן, שכל זמן שהאשה מקבלת עוברין היא מתכערת ומתעזבת, שכל תשעים שנה שלא ילדה שרה היתה ככלה בתוך חופתה".
    <button type="button" id="1008" onclick="ok.performClick(id);">הערה 8</button>
    <u></u>
</p>
<a name="34"></a><h2 dir="RTL">
    ה, ד - מעלת החיבור שבא על ידי תשוקת האשה
</h2>


<p dir="RTL">
    כתב מהר"ל (גבורות ה', פרק מג): "... ומה שאמרו (סוטה יא, ב) בשביל נשים צדקניות שבדור נגאלו, והוא רמז נפלא מאוד מאוד, כי כאשר היו משתוקקים מאוד הנשים אל
    בעליהן היו יולדות בנים ראוים לחירות. וראיה לזה שהאשה משתוקקת לבעלה יולדת בנים ראוים להיות נגאלים, דאמרינן בפרק ואלו מותרין (נדרים כ, ב): אמר רבי שמואל בר
    נחמן אמר רבי יוחנן: כל אדם שאשתו תובעת אותו הויין ליה בנים שאפילו בדורו של משה לא היו... ביאור דבר זה, כאשר האשה תובעת אותו אז האשה מתדבקת בבעלה, שיש לו
    מעלת צורה ולאשה מידת חומרי, והנה מתדבק החומר בצורה ומשלמת האשה עצמה בצורה, ולפיכן הויין לה בנים נבונים שנמשכים הכל אחר הצורה ורחוקים מן החומר. וכן כאן,
    כאשר היו הנשים משתוקקים אל בעליהן היו יולדות בנים ראוים לגאולה... וכן מה שאמר שהיו מכירין את בוראן שאמרו זֶה אֵ-לִי וְאַנְוֵהוּ (שמות טו, ב), הכל נמשך מזה,
    מפני שלא היה להם פתיות וסכלות החומר והיו מכירים את בוראם. ומה שאמר ונזקקין בין המשפתים, הכל הוא שהיו מחבבין בעליהן עד שהיו מזדווגים להם כשהיה אפשר...".
</p>
<p dir="RTL">
    עוד אמרו שם בגמרא (סוטה יא, ב): "וכיון שמכירין בהן המצריים - באים להורגן ונעשה להם נס ונבלעים בקרקע, ומביאים שוורים וחורשים על גבן, וכיון שהלכו היו מבצבצים
    כצמח, שנאמר (יחזקאל טז, ז): רְבָבָה כְּצֶמַח הַשָּׂדֶה נְתַתִּיךְ, וכיון שמתגדלים באים עדרים עדרים לבתיהן, שנאמר (שם, ז): וַתִּרְבִּי וַתִּגְדְּלִי
    וַתָּבֹאִי בַּעֲדִי עֲדָיִים שָׁדַיִם נָכֹנוּ וגו׳, וכשנגלה הקדוש ברוך הוא על הים הם הכירוהו תחלה, שנאמר (שמות טו, ב): זֶה אֵ-לִי וְאַנְוֵהוּ...". ופירש
    המהר"ל (גבורות ה', פרק מג): "ובמאמר זה יתבאר לך גם כן מה שאמר הכתוב (שמות א, יב): וְכַאֲשֶׁר יְעַנּוּ... וְכֵן יִפְרֹץ בעניין נפלא מאוד... וכאשר היו
    משעבדים המצרים בישראל בחוזק, זה נקרא חרישה על גבם, ובזה היו משימים לגמרי אותם בארץ, ואז היו חוזרים אל יסוד שלהם ומשם היו מבצבצים. ויש לך לדעת כי כל זה נמשך
    מפני זה שאמרנו למעלה שהילדים נולדו על ידי תשוקת האשה לבעלה, והיו בעלי מעלה נבדלת, ומאחר שהיו בעלי מעלה נבדלת היו מתעלים אל יסודם על ידי נס, כי הגשמים אינם
    מתעלים...".
</p>
<p dir="RTL">
    עיין הרחבות לפרק א, ח, א-יא, לביאור ארוך על זכותן של הנשים הצדקניות במצרים. עוד עיין שם ה, ז, מדברי המהר"ל על ערך האחדות שבזיווג.
</p>
<a name="35"></a><h2 dir="RTL">
    ה, ה - אשה טובה ואשה רעה
</h2>
<p dir="RTL">
    מדרש תהלים נט: "זהו שאמר הכתוב (משלי יח, כב): מָצָא אִשָּׁה מָצָא טוֹב, וכאן כתיב (קהלת ז, כו): וּמוֹצֶא אֲנִי מַר מִמָּוֶת אֶת הָאִשָּׁה, אלא אם היא אשה
    טובה - אין סוף לטובתה, ואם היא אשה רעה - אין סוף לרעתה".
</p>
<p dir="RTL">
    יבמות סג, א: "ואמר רבי אלעזר, מאי דכתיב: אֶעֱשֶׂה לּוֹ עֵזֶר כְּנֶגְדּוֹ (בראשית ב, יח)? זכה - עוזרתו, לא זכה - כנגדו. ואיכא דאמרי, רבי אלעזר רמי: כתיב
    כנגדו וקרינן כניגדו! זכה - כנגדו, לא זכה - מנגדתו (מדלא כתיב יו"ד לשון נגדא דמלקות, רש"י)".
</p>
<p dir="RTL">
    עוד שם: "רב הוה מיפטר מרבי חייא, אמר ליה: רחמנא ליצלך ממידי דקשה ממותא. ומי איכא מידי דקשה ממותא? נפק דק ואשכח: וּמוֹצֶא אֲנִי מַר מִמָּוֶת אֶת הָאִשָּׁה
    וגו'".
</p>
<p dir="RTL">
    שם סג, ב: "ואמר רבא: אשה רעה וכתובתה מרובה - צרתה בצדה (ישא אחרת אצלה, רש"י), דאמרי אינשי: בחברתה (מקבלת תוכחה יותר, רש"י) ולא בסילתא. ואמר רבא: קשה אשה
    רעה כיום סגריר, שנאמר (משלי כז, טו): דֶּלֶף טוֹרֵד בְּיוֹם סַגְרִיר וְאֵשֶׁת מִדְיָנִים נִשְׁתָּוָה. ואמר רבא: בא וראה כמה טובה אשה טובה וכמה רעה אשה רעה,
    כמה טובה אשה טובה - דכתיב (שם יח, כב): מָצָא אִשָּׁה מָצָא טוֹב, אי בגוה משתעי קרא, כמה טובה אשה טובה שהכתוב משבחה, אי בתורה משתעי קרא, כמה טובה אשה טובה
    שהתורה נמשלה בה. כמה רעה אשה רעה - דכתיב (קהלת ז, כו): וּמוֹצֶא אֲנִי מַר מִמָּוֶת אֶת הָאִשָּׁה, אי בגוה משתעי קרא, כמה רעה אשה רעה שהכתוב מגנה, אי בגיהנם
    משתעי קרא, כמה רעה אשה רעה שגיהנם נמשלה בה.
</p>
<p dir="RTL">
    הִנְנִי מֵבִיא אֲלֵיהֶם רָעָה אֲשֶׁר לֹא יוּכְלוּ לָצֵאת מִמֶּנָּה (ירמיהו יא, יא) - אמר רב נחמן אמר רבה בר אבוה: זו אשה רעה וכתובתה מרובה. נְתָנַנִי ה'
    בִּידֵי לֹא אוּכַל קוּם (איכה א, יד) - אמר רב חסדא אמר מר עוקבא בר חייא: זו אשה רעה וכתובתה מרובה... בְּגוֹי נָבָל אַכְעִיסֵם (דברים לב, כא) - אמר רב חנן
    בר רבא אמר רב: זו אשה רעה וכתובתה מרובה".
</p>
<p dir="RTL">
    שבת יא, א: "ואמר רבא בר מחסיא אמר רב חמא בר גוריא אמר רב: כל חולי - ולא חולי מעים, כל כאב - ולא כאב לב, כל מיחוש - ולא מיחוש ראש, כל רעה - ולא אשה רעה".
</p>
<p dir="RTL">
    בבא בתרא קמה, ב: "רבי חנינא אמר: כָּל יְמֵי עָנִי רָעִים (משלי טו, טו) - זה שיש לו אשה רעה, וְטוֹב לֵב מִשְׁתֶּה תָמִיד - זה שיש לו אשה טובה".
    <button type="button" id="1009" onclick="ok.performClick(id);">הערה 9</button>
</p>
<a name="36"></a><h2 dir="RTL">
    ה, ו - הכל מן האשה
</h2>


<p dir="RTL">
    בראשית רבה יז, ז: "מעשה בחסיד אחד שהיה נשוי לחסידה אחת ולא העמידו בנים זה מזה, אמרו: אין אנו מועילים להקב"ה כלום. עמדו וגרשו זה את זה. הלך זה ונשא רשעה אחת
    ועשתה אותו רשע, הלכה זאת ונשאת לרשע אחד ועשתה אותו צדיק. הוי שהכל מן האשה".
</p>
<a name="37"></a><h2 dir="RTL">
    ה, ז - יחסו של רב לאשתו
</h2>


<p dir="RTL">
    יבמות סג, א: "רב הוה קא מצערא ליה דביתהו, כי אמר לה: עבידי לי טלופחי - עבדא ליה חימצי, חימצי - עבדא ליה טלופחי. כי גדל חייא בריה, אפיך לה (היה אומר האב
    לבנו: אמור לאמך לעשות עדשים, והוא אומר לה עשי חימצי והיא עושה עדשים, רש"י). אמר ליה: איעליא לך אמך (נעשית מעולה לקיים מצוותי, ריב"ן)! אמר ליה: אנא הוא דקא
    אפיכנא לה. אמר ליה, היינו דקא אמרי אינשי: דנפיק מינך טעמא מלפך, את לא תעביד הכי, שנאמר (ירמיהו ט, ד): לִמְּדוּ לְשׁוֹנָם דַּבֶּר שֶׁקֶר הַעֲוֵה וגו' (פעמים
    שהוא מחכים את אביו, אני היה לי לעשות כן, אבל אתה, הואיל וצויתי לעשות אחר - שקר הוא, ריב"ן)".
</p>
<p dir="RTL">
    וביאר המאירי (יבמות שם): "לעולם יזהר אדם בנשואיו לבדוק אחר האשה במדותיה, אם היא קפדנית ורגזנית אם נוחה ושלמנית, שאין לך דבר מר בעולם יותר מאשה רעה. דרך
    צחות אמרו: רב כי הוה מיפטר מיניה דר' חייא, אמר ליה: רחמנא ליצלך ממידי דקשי ממותא, אמר ליה: ומי איכא מידי דקשי ממותא, דק ואשכח וּמוֹצֶא אֲנִי מַר מִמָּוֶת
    אֶת הָאִשָּׁה (קהלת ז, כו). ומכל מקום מי שנפלה לגורלו - יסבלנה כפי היכולת ויניח מקום לשלום. אמרו על רב שהיתה אשתו רעה ורגילה לצערו, כי הוה אמר: עבידי לי
    טלפחי - הוה עבדא ליה חימצי, והוא מין אחר של קטנית, ואי הוה אמר: עבידי לי חימצי - הוה עבדא ליה טלפחי, וכן בכל הדברים. כי גדל חייא בריה אפיך לה, כלומר כשהיה
    אביו רוצה בחימצי הוא היה אומר לאמו דטלפחי קא בעי, וכשהיה האב רואה כך אמר ליה לבריה איעלייא אמך, כלומר נתעלית והיטיבה דרכיה, אמר ליה אנא עבדי דאפיכנא לה,
    כלומר שעדין היא במרדה אבל אני מהפך לה את דבריך, שמח למה שראה משכלו וקרא עליו משל שההדיוטות אומרים: דנפיק מינך טעמא לילפך, כלומר שיש בן שמחכם את אביו. ומיהו
    את לא תעביד הכי משום דכתיב (ירמיהו ט, ד): לִמְּדוּ לְשׁוֹנָם דַּבֶּר שֶׁקֶר, אלא שאני אלמד לעשות כן הואיל ולא אוציא שקר מפי. ואף על פי שאמרו לקמן סה, ב,
    מותר לשנות בדברי שלום - דוקא בדבר שאם אינו משנה נפיק מינה חורבא, אבל זו אני יודע לעבור על פשעה ואיני מקפיד, ומוטב תעמוד היא במרדה משתרגיל אתה עצמך לדבר
    שקרים. הא למדת שהיה סובל לה ומניח מקום לשלום".
</p>
<p dir="RTL">
    וכ"כ האגודה (יבמות שם): "וכתב בעל הרוקח, מי שיש לו אשה רעה יסבול, יקבל ברצון, ויקבל בשמחה ולא יראה פני גיהנם".
</p>
<p dir="RTL">
    עוד למדנו בברכות סב, א: "רב כהנא על, גנא תותיה פורייה דרב. שמעיה דשח ושחק (עם אשתו, שיחה בטלה של ריצוי תשמיש, רש"י) ועשה צרכיו, אמר ליה: דמי פומיה דאבא
    כדלא שריף תבשילא (כאדם רעב, כמו שלא שמשת מטתך מעולם שאתה נוהג קלות ראש זה לתאותך, רש"י)! אמר לו: כהנא, הכא את? פוק, דלאו ארח ארעא. אמר לו: תורה היא וללמוד
    אני צריך". ובשם היעב"ץ כתבו שרב היה צריך להשתדל יותר לפייס את אשתו מכיוון שהיא היתה מצערת אותו.
    <button type="button" id="1010" onclick="ok.performClick(id);">הערה 10</button>
</p>
<a name="38"></a><h2 dir="RTL">
    ו, א - מצוות האשה - מרציא ארצויי קמיה
</h2>


<p dir="RTL">
    עירובין ק, ב: "אמר רבי שמואל בר נחמני אמר רבי יוחנן: כל אשה שתובעת בעלה לדבר מצוה - הווין לה בנים שאפילו בדורו של משה לא היו כמותן. דאילו בדורו של משה כתיב
    (דברים א, יג): הָבוּ לָכֶם אֲנָשִׁים חֲכָמִים וּנְבֹנִים וִידֻעִים לְשִׁבְטֵיכֶם, וכתיב (שם טו): וָאֶקַּח אֶת רָאשֵׁי שִׁבְטֵיכֶם אֲנָשִׁים חֲכָמִים
    וִידֻעִים, ואילו נְבֹנִים לא אשכח. ואילו גבי לאה כתיב (בראשית ל, טז): וַתֵּצֵא לֵאָה לִקְרָאתוֹ וַתֹּאמֶר אֵלַי תָּבוֹא כִּי שָׂכֹר שְׂכַרְתִּיךָ, וכתיב
    (דהי"א יב, לג): וּמִבְּנֵי יִשָּׂשכָר יוֹדְעֵי בִינָה לַעִתִּים לָדַעַת מַה יַּעֲשֶׂה יִשְׂרָאֵל רָאשֵׁיהֶם מָאתַיִם וְכָל אֲחֵיהֶם עַל פִּיהֶם. - איני?
    והאמר רב יצחק בר אבדימי: עשר קללות נתקללה חוה... וְהוּא יִמְשָׁל בָּךְ - מלמד שהאשה תובעת בלב, והאיש תובע בפה, זו היא מדה טובה בנשים. - כי קאמרינן, דמרצייא
    ארצויי קמיה (מראה לפניו עניני חיבה, רש"י)".
</p>
<p dir="RTL">
    הרי שגם לאשה ישנה מצווה לפייס את בעלה ולהראות לו את אהבתה ותשוקתה אליו, ואם היא גורמת בכך לחיבור ביניהם, היא זוכה בצאצאים שלא היו כמותם אפילו בדורו של משה
    רבנו.
</p>
<p dir="RTL">
    וכ"כ המאירי שם: "אף על פי שמידת הצניעות משובחת אצל הכל, בנשים משובחת ביותר, ואעפ"כ כל שמתחבבת אצל בעלה ומפייסתו לכוונת מצוה, אין זה פריצות אצלה אלא זריזות
    ומידה מעלה, ושכרה שמור לה לצאת ממנה בנים הגונים, הואיל ואין כוונתה אלא לכך, וכבר העיד הכתוב וַתֵּצֵא לֵאָה לִקְרָאתוֹ וגו'". ורבינו חננאל כתב: "דמרציא
    ארצויי קמיה - בלבישת בגדים נאים, ותיקונם של גוף (עיין לעיל ה, ג, על מצוות האשה להתקשט לבעלה), ודברים בניחותא שמרגילין את האדם לדבר מצוה".
</p>
<p dir="RTL">
    וכתב היראים (מובא בשטמ"ק נדרים כ, ב), שבזכות האהבה והשמחה בין בני הזוג נולדים צאצאים מעולים: "שאין בדורו של משה כמותן - ושמא בזכות שנוהגין אהבה וריעות
    ביניהם. דמרצה ארצויי - נוהגת עמו עניני חיבה כדי לשמחו, ומתוך כן בא עליה בשמחה" (עיין לעיל הרחבות לפ"א, ד, ב).
</p>
<p dir="RTL">
    והטעם שזוכות הנשים בצאצאים כאלה, ביאר מהרש"א (נדרים כ, ב, 'כל'): "והענין מבואר דהוייה לה בנים, דהיינו זכרים - על ידי שתבעתו היא ודאי מזרעת תחלה ויולדת זכר,
    ובשכר התביעה לדבר מצוה הוייה לה בנים חכמים ונבונים כו'".
</p>
<p dir="RTL">
    עוד כתב בשבט מוסר כד, ו: "אם רואה האשה שאירע לבעלה איזה תקלה או עלילת ממון שהעלילו עליו, והוא עצב - תדבר על ליבו דברי תנחומים ותקל הדברים הקשים בעיניו
    בדברים המושכים ליבו של אדם, מדברי חן ופנים שוחקות, ותאמר לו: אהבת עולם אהבתיך! ראיתי פניך כראות פני מלאכי אלוהים, ועל כן יצאתי לקראתך לשחר פניך ואמצאך. לכה
    דודי נרוה עד הבוקר, נתעלסה באהבים! וכשמוע האיש דברי פיוסים כי נעמו, מסיר עצבותו מליבו, ואם מזדקק עמה - יהיו בניה טובים וחכמים מחוכמים, הפך המזדווג עם אשתו
    בעצבות ודאגה - נוצר הוולד משועמם וטיפש, כאשר אמרו חכמי המחקר".
</p>
<a name="39"></a><h2 dir="RTL">
    ו, ב - למה לאה זכתה
</h2>


<p dir="RTL">
    לפי היישוב של הגמ' לאה תבעה בלב ורמזה את אהבתה ותשוקתה ליעקב, ולכן זכתה ביששכר. וקשה, שהרי היא אמרה במפורש: אֵלַי תָּבוֹא (בראשית ל, טז), ובפשטות כוונתה
    לתשמיש.
</p>
<p dir="RTL">
    הסביר הר"ן (נדרים כ, ב, 'דמרציא'), שכוונת לאה לא היתה לתשמיש אלא שיעקב יבוא לאוהל שלה: "שמפתה אותו בדברי רצוי ופיוס כלאה שלא אמרה ליעקב אלא לסור באהלה, אבל
    לא שתהא תובעתו בפה". וכ"כ מהרש"א (שם 'כל'). וכ"כ רבנו אברהם מן ההר (שם 'ארצויי'); פרישה אה"ע כה, לב; ותורה תמימה בראשית ל, טז, ד.
</p>
<p dir="RTL">
    ויש שכתבו שאכן לאה תבעה בפה, אלא כוונתה היתה לשם מצווה, וכ"כ היראים (מובא בשטמ"ק נדרים כ, ב): "אבל תובעת בפה להשביע יצרה הואי חצופה, ולאה - לטובה נתכוונה".
    בדומה לזה כתב תורת חיים (עירובין שם): "אף על גב דלאה תבעה בפה, לשם שמים נתכוונה להרבות שבטים, ולפי שמשכב אותו הלילה של רחל היה, הוצרכה לאה להודיעו בפיה.
    ומכל מקום כיון שזכתה בכך שיצא ממנה יששכר, שמעינן מינה דכל אשה שתובעת בעלה לדבר מצוה בדרך המותר לה, כגון דארצויי קמיה - הוויין לה בנים דאפילו בדורו של משה
    כו'". וכך נראה מתוס' סוטה כב, א, 'כל'. (עיין לקמן יג, יא, בביאור בני חצופה).
</p>
<p dir="RTL">
    הרי שעל פי שיטות אלו, לפעמים גם תביעה בפה משובחת. ובספר (הערה 4) כתב הרב: "מידה זו של תביעה בלב נועדה לשמור על כבודו של הבעל. אמנם ככל שהאמון ביניהם גובר,
    ראוי לאשה שתנהג לפי מה שישמח יותר את בעלה. שיש מעדיפים דיבור גלוי, ויש שמעדיפים שהאשה תיזום יותר, שעל ידי כך הם מתעוררים אליה בשמחה יתירה. וכאשר האשה יודעת
    שזה רצון בעלה, כך ראוי שתנהג, ואין בזה חוסר צניעות אלא מצווה, הואיל והיא עושה זאת כדי לשמחו".
</p>
<p dir="RTL">
    מכל מקום בביאור סיפורה של לאה, הרב ביאר בספר כהסבר הר"ן, רבנו אברהם בן הרמב"ם ופרישה, שכך הדרך הרגילה: "וכך נהגה לאה אמנו שאמרה ליעקב אֵלַי תָּבוֹא, לבטא
    את אהבתה ורצונה שיבוא לאוהלה כדי שישנו יחד בקירוב בשר, אבל לא בקשה ממנו במפורש שיתייחד עימה בחיבור גמור".
</p>
<a name="40"></a><h2 dir="RTL">
    ו, ג - כוונת האמהות לשם שמיים
</h2>


<p dir="RTL">
    כתב ספורנו (בראשית ל, טז): "ובזה הסיפור הנראה מגונה אצל מגלי פנים בתורה, הודיענו אמנם שהיה ענין התולדה אצל האבות כמו שהיה עניינו אצל אדם ואשתו קודם חטאם,
    כי לא היתה כוונתם בו להנאת עצמם כלל, אבל היה להקים זרע בלבד לכבוד קונם ולעבודתו. והודיע שבהיות כוונת האמהות רצויה לפני הא-ל יתברך בהשתדלותן בהכנסת הצרות
    וענין הדודאים - נשמעה תפילתן על זה, כי ראוי לצדיק שיעשה השתדלות הטבעי האפשר אצלו להשיג חפצו, ועם זה יתפלל שישיג התכלית כאמרם ז"ל שהקב"ה מתאוה לתפילתם של
    צדיקים (יבמות סד, א)".
</p>
<p dir="RTL">
    וכ"כ רבנו בחיי (בראשית כט, כא) על מה שאמר יעקב ללבן: "הָבָה אֶת אִשְׁתִּי כִּי מָלְאוּ יָמָי וְאָבוֹאָה אֵלֶיהָ" - "ויתכן לפרש כי הדבור הזה ליעקב לא היה
    מצד התאוה שהיה בו רוע מוסר, רק מצד השכל. וידוע שאין הפרש אצל השכל בין אברי המשגל לשאר האברים כגון הפנים והידים, ומעולם אדם ואשתו לא עשו להם חגורות לכסות
    בשר ערוה, עד שאכלו והמשיכו כח מעץ הדעת ונתלבשו בתאוות, וכיון שכן היו האבות שכליים כמלאכי השרת אין לתמוה עליהם בדבר הזה, כי כל כוונתם בהשתמשם בכלי הגוף כדי
    להמשך אחר השכל. גם האמהות רחל ולאה שהיו מריבות זו עם זו על הפעולה הזאת הטבעית, כל דבריהם היו מן המין הזה, כי היו יודעות ברוח הקודש שי"ב שבטים עתידין לצאת
    מיעקב מארבע נשים. וזהו שאמרה לאה לרחל (שם ל, טו): הַמְעַט קַחְתֵּךְ אֶת אִישִׁי וגו', והשיבה רחל (שם): לָכֵן יִשְׁכַּב עִמָּךְ הַלַּיְלָה, ולאה שיצאה
    לקראתו ואמרה לו (שם טז): אֵלַי תָּבוֹא כִּי שָׂכֹר שְׂכַרְתִּיךָ, לא היתה כונתן רדיפת התאוה ח"ו, כי אם כוונת המצוה בלבד כאשר ידעו בנבואה", עיין שם המשך
    דבריו. ועיין של"ה (וישב תורה אור ט), ואוצרות רמח"ל עמ' שלט.
</p>
<a name="41"></a><h2 dir="RTL">
    זמני העונה
</h2>
<a name="42"></a><h2 dir="RTL">
    ז, א - זמני העונה לפי כוחו ומלאכתו של האיש
</h2>


<p dir="RTL">
    כתובות סא, ב: "העונה האמורה בתורה: הטיילין - בכל יום, הפועלים - שתים בשבת, החמרים - אחת בשבת, הגמלים - אחת לשלשים יום, הספנים - אחת לששה חדשים".
</p>
<p dir="RTL">
    זמני העונה נקבעו לפי כוחו ומלאכתו של האיש, וכ"כ הרמב"ם (אישות יד, א): "עונה האמורה בתורה, לכל איש ואיש כפי כחו וכפי מלאכתו". וכ"כ החינוך מו: "וענין חילוק
    העונות שהוא לפי כובד אומנות האיש". וכ"כ המאירי כתובות סא, ב: "והודיע דרך כלל שמצות עונה היא נתונה לכל אדם כפי כחו ואומנותו". וכ"כ כל הראשונים.
</p>
<p dir="RTL">
    ולמדו חכמים (בראשית רבה עו, ז) מהמנחה ששלח יעקב לעשיו, שיש שוני בין האנשים בחיוב עונתם: "וַיָּלֶן שָׁם בַּלַּיְלָה הַהוּא וַיִּקַּח מִן הַבָּא בְיָדוֹ
    מִנְחָה לְעֵשָׂו אָחִיו: עִזִּים מָאתַיִם וּתְיָשִׁים עֶשְׂרִים (בראשית לב, יד-טו). אמר רבי אלעזר: מכאן לעונה האמורה בתורה: הטיילים בכל יום, הפועלים שתים
    בשבת, הספנין אחת לששה חדשים. עזים מאתים שהן צריכות תיישים עשרים, רחלים מאתים שהן צריכות אילים עשרים, גמלים מיניקות ובניהם שלשים, ובנאיהם שלשים. ר' ברכיה
    בשם ר' שמעון בן גמליאל אמר: לפי שהוא צנוע בתשמישו לפיכך לא פירסמו הכתוב אלא גמלים מיניקות ובניהם שלשים, פרות ארבעים ופרים עשרה, שהן צריכים פרים עשרה,
    אתונות עשרים, שהן צריכים עיירים עשרה". וכ"כ בירושלמי כתובות ה, ז.
</p>
<p dir="RTL">
    ביאר רש"י (שם טו): "מאתים עזים צריכות עשרים תישים, וכן כולם, הזכרים כדי צורך הנקבות... נראה בעיני שלמדנו מכאן שאין העונה שוה בכל אדם אלא לפי טורח המוטל
    עליו, שמצינו כאן שמסר לכל תיש עשרה עזים, וכן לכל איל, לפי שהם פנויים ממלאכה, דרכן להרבות בתשמיש לעבר עשר נקבות, ובהמה משנתעברה אינה מקבלת זכר. ופרים
    שעוסקין במלאכה לא מסר לזכר אלא ארבע נקבות, ולחמור שהולך בדרך רחוקה שתי נקבות לזכר, ולגמלים שהולכים דרך יותר רחוקה נקבה אחת לזכר".
</p>
<a name="43"></a><h2 dir="RTL">
    ז, ב - זמני העונה למלא תשוקת האשה
</h2>


<p dir="RTL">
    בנוסף לכך שזמני העונה נקבעו כפי כוחו ומלאכתו של האיש, הם גם נקבעו כדי למלא את תשוקת האשה, וכ"כ הראב"ד (שער הקדושה): "כי העונות שנתנו חכמים למלא תשוקת האשה
    הן, שאינו רשאי למעט מהם אלא מדעתה". וכ"כ אוהל מועד (דרך יא, ב): "אין אדם רשאי למעט מהעונות שנתנו חכמים למלא תשוקת האשה אלא מדעתה". וכ"כ הטור או"ח רמ.
</p>
<p dir="RTL">
    ויש לשאול, איך קבעו חז"ל שתשוקת האשה מתמלאת דוקא לפי כוחו ומלאכתו של בעלה? זאת משום שמראש האשה מתפייסת ומתרצה לפי כוחו ומקצועו של האיש, וכפי שביאר בשיטה
    מקובצת (כתובות סא, ב) בשם רבנו יונה: "ומיירי כשיודעין בזמן הנשואין מלאכתם, דכיון דידעי מעיקרא, מוכחא מילתא דנתרצו בכך, ומחלה וגמרה לסבול בליבה". וכ"כ
    הראב"ד (שער הקדושה): "כי אמדו דעת האשה שהיא מתפייסת מבעלה בכך לפי מה שהוא כוחו ותענוגו". וכ"כ יראים קיז, שלדעת כן נישאת לו.
</p>
<p dir="RTL">
    הרב הוסיף שאפשר ללמוד מכך, שאשה בריאה שישנה שמונה שעות ביממה, ואינה במתח ועול פרנסה, רוצה מטבעה בכל יום, אלא שכאשר היא מכירה שבעלה אינו מסוגל בכך, היא
    מתאימה את עצמה למצבו ואינה צריכה יותר.
    <button type="button" id="1011" onclick="ok.performClick(id);">הערה 11</button>
</p>
<a name="44"></a><h2 dir="RTL">
    ז, ג - מסר הכתוב לחכמים לקבוע זמני העונה
</h2>


<p dir="RTL">
    התורה לא קבעה את זמני העונה, אבל מפשט לשון המשנה (כתובות סא, ב): "העונה האמורה בתורה", משמע שיש לזמנים אלו תוקף מדאורייתא, והרמב"ם (אישות יד, א), העתיק
    נוסח זה. וכך עולה מהיראים קיז: "מאחר ש'עונה' סתומה כתובה בתורה, יש לפרשה לפי הנראה לכל לפי האומנות ינהג עצמו, שלדעת כן נשאת לו". וכ"כ הסמ"ג לאוין פג.
</p>
<p dir="RTL">
    וביאר פני יהושע (כתובות סא, ב) שהדבר נמסר לחכמים לקבוע מהי העונה האמורה בתורה: "וְעֹנָתָהּ לֹא יִגְרָע, ולא בא הכתוב לסתום אלא לפרש, דלא דמי לשְׁאֵרָהּ
    וכְּסוּתָהּ דמסתמא היינו כדי צורכן ולפי כבודן, דעולה עמו כו', משא"כ בעונה, דאפיק לה רחמנא בלשון עונה שיש לדבר זמן קבוע, על כרחך היינו שהדבר מסור לחכמים,
    כדאשכחן בדוכתי טובא". וכ"כ מנחת חינוך מו, ב: "והנראה דדברים אלו מן התורה ומסרם הכתוב לחכמים, שיעור מזון וכסות וזמן העונה, כמו שמצינו כמה פעמים".
</p>
<p dir="RTL">
    הרי שחיוב המצווה בעונות שאסור לפחות מהן הוא מהתורה, וחכמים הגדירו את החובה מדאורייתא.
</p>
<a name="45"></a><h2 dir="RTL">
    עונת הטיילים
</h2>
<a name="46"></a><h2 dir="RTL">
    ז, ד - הגדרת טיילים
</h2>


<p dir="RTL">
    כתובות סב, א: "מאי טיילין? אמר רבא: בני פירקי (תלמידים הלומדים בעירם וישנים בביתם, רש"י). א"ל אביי, מאן דכתיב בהו (תהלים קכז, ב): שָׁוְא לָכֶם מַשְׁכִּימֵי
    קוּם מְאַחֲרֵי שֶׁבֶת אֹכְלֵי לֶחֶם הָעֲצָבִים כֵּן יִתֵּן לִידִידוֹ שֵׁנָא, ואמר רב יצחק: אלו נשותיהן של תלמידי חכמים שמנדדות שינה מעיניהם בעולם הזה ובאות
    לחיי העולם הבא, ואת אמרת: בני פירקי! אלא אמר אביי: כדרב, דאמר רב: כגון רב שמואל בר שילת, דאכיל מדידיה ושתי מדידיה, וגני בטולא דאפדניה, ולא חליף פריסתקא
    דמלכא אבביה. כי אתא רבין אמר: כגון מפנקי דמערבא (בני ארץ ישראל מעונגים במאכל ומשתה, לכך הם בריאים ובעלי כח לתשמיש, רש"י)".
</p>
<p dir="RTL">
    לדעת רב ואביי, רב שמואל בר שילת נחשב טייל שעונתו בכל יום, ונחלקו בטעם הדבר: יש אומרים שרב שמואל בר שילת היה מלמד תינוקות שלימד לפרנסתו, ואעפ"כ דינו כטייל
    משום שלא לימד בלילה וחזר לישון בביתו כל לילה (רש"י; רבנו יהונתן הכהן, מובא בשטמ"ק). ויש אומרים שרב שמואל בר שילת לא קיבל שכר על עבודתו, שאם היה צריך לעבוד
    לפרנסתו יש בזה צער ויגיעה ואין דינו כטייל, אלא רב שמואל בר שילת היה מלמד בחינם ואוכל מממונו, "דמתוך ההנאה גדולה שהיתה לו מפני שהיה מתעסק במצוה רבה כזאת בלא
    שכר, לא היה מרגיש ביגיעה כל כך ולא היה לו צער... וכן כל אדם שאוכל ושותה משלו בלא צער ויגיעה - טייל הוי, אף על פי שלא יהיה מעונג במלאכתו יותר משאר בני אדם"
    (תלמידי רבנו יונה, מובא בשטמ"ק).
</p>
<p dir="RTL">
    ואילו לדעת רבין, רק מי שאין לו מלאכה כלל נחשב טייל, "מאי דקתני במתניתין הטיילין בכל יום, לא נאמר אלא באנשים מעונגים ומפונקים ביותר שאינם טורחים בשום דבר,
    ויש בהם כח לקיים מצות עונה בכל יום" (תלמידי רבנו יונה, מובא בשטמ"ק).
</p>
<p dir="RTL">
    הרי"ף (כתובות כו, א) העתיק את דברי אביי ורב, שטיילים הם כדוגמת רב שמואל בר שילת, וכ"כ הרא"ש (שם ה, כט).
</p>
<p dir="RTL">
    לעומת זאת, הרמב"ם (פיהמ"ש כתובות ה, ו) כתב שטיילים אינם עובדים כלל, כדעת רבין: "וטיילים, הם הבטלנים המעונגים שאינם עוסקין במסחר ולא עובדים". וכ"כ בהל'
    אישות (יד, א): "בני אדם הבריאים הרכים והענוגים שאין להם מלאכה שמכשלת כחן, אלא אוכלין ושותין ויושבין בבתיהן - עונתן בכל לילה" (וכ"כ הב"ח אה"ע עו, א; גר"א
    או"ח רמ, ב; דינא דחיי לאוין פא; מעשה רוקח ועוד, בדעת הרמב"ם). וכ"כ המאירי: "שאין להם שום מלאכה אלא אוכלים ושותים ופוחזים". וכ"כ רבנו ירוחם (נתיב כג, ה):
    "ואינו מתעסק בשום דבר". וכ"כ סמ"ג (לאוין פא); רבנו יונה (מובא בשטמ"ק) במסקנתו; צדה לדרך (מאמר שלישי, כלל ב, פ"ו); ר"ע מברטנורא; תפארת ישראל (לז); בית שמואל
    (עו, א); וחלקת מחוקק (שם א). ומעין זה כתב ריא"ז (פסקיו לכתובות ד, א): "הטיילים שהם אנשים שהם יושבים בשלוה ואין להם רוב עסק ורוב מחשבה".
</p>
<p dir="RTL">
    וכ"כ עזר מקודש (עו, א): "אודות עונה דטיילים, נראה פשוט שאין זה כי אם לגבי טיילים גמורים בלי שום עשיה כל דהו, מה שאין כן מי שהוא עוסק באיזה עשיה, גם שתהא
    קלה כמות שהיא בתכלית, זה מוציא מגדר טיילים, ואין צריך לומר מלאכת הכתיבה שהוא בכלל מלאכה גמורה".<u></u>
</p>
<a name="47"></a><h2 dir="RTL">
    ז, ה - מובטל שמחפש עבודה
</h2>


<p dir="RTL">
    כתב בעזר מקודש עו, א, שגם אדם שטורח לחפש עבודה, למרות שכרגע אינו עובד - לא נחשב טייל: "ונראה שאין בחינת טיילים כי אם במתהלכים רק דרך טייל לגמרי, מה שאין כן
    בההולכים להמציא פרנסה או הרווחה, נראה שיחשב גם כן לכלל עשייה ומלאכה, וגם שיחה לצורך משא ומתן וקא עביד בדבוריה שום מעשה שנגמר המשא ומתן על ידי זה, הרי זה גם
    כן מלאכה להא מלתא להוציאו מגדר טיילים".
</p>
<p dir="RTL">
    אמנם ביאר הרב בעל פה שאם פרנסתו של המובטל מובטחת לו ברווח, כך שאין לו דאגה קיומית מחמת שאינו עובד - הרי הוא כטייל, למרות שהוא מחפש עבודה. אבל אם הוא מודאג
    ממצבו עקב חסרון העבודה, הרי שאין דינו כטייל.
</p>
<a name="48"></a><h2 dir="RTL">
    ז, ו - האם תלמיד חכם יכול להיות טייל
</h2>


<p dir="RTL">
    לרבא (לעיל ז, ד) גם בני ישיבה שלומדים בעירם יכולים להיחשב טיילים, ודחה אביי את דבריו, מפני שעליהם לשקוד ואינם יכולים להיחשב טיילים. אבל תלמידי חכמים
    מבוגרים שכבר החלו ללמד, כמו רב שמואל בר שילת, גם לדעת אביי יכולים להיחשב טיילים. וכ"כ ישועות יעקב שגם תלמיד חכם יכול להיחשב טייל (אה"ע עו, א, בפירוש
    הארוך).
</p>
<p dir="RTL">
    אמנם ביאר בהפלאה (כתובות סב, א, 'כגון'), שדווקא רב שמואל בר שילת שהיה מלמד תינוקות ואסור היה לסגף עצמו מן המאכל או מן השינה (שו"ע יו"ד רמה, יז), יכול להיות
    בגדר טייל, אבל תלמיד חכם רגיל לא יכול להיחשב טייל, שתורתו נקנית במיעוט שינה ומיעוט תענוג. במגן אברהם רמ, א, כתב: "משמע בגמרא אפילו הם בני תורה". ודייק א"ר
    רמ, ב, דווקא בני תורה יכולים להיות טיילים, אבל לא תלמידי חכמים, וכ"כ מ"ב רמ, ד. וכ"כ בית שמואל עו, א: "תלמיד חכם, אף שאין מוטל עליו שום מלאכה והוא בריא
    ואינו נותן מס, מכל מקום התורה מתיש כוחו, ומה שאמרו בש"ס כגון רב שמואל בר שילת - לדוגמא נקיט, כגון רב שמואל ולא רב שמואל".
</p>
<p dir="RTL">
    באגרות משה אה"ע ג, כח, סייג שאפילו לדעת הבית שמואל ודעימיה שתלמיד חכם אינו יכול להיחשב טייל: "הא דוקא תלמידי חכמים שתורתן אומנתן, ואף שמסתבר שאין כוונתו
    דוקא תורתן אומנתן כרשב"י וחבריו, אבל על על פנים הוא דוקא תלמידי חכמים שעיקרן הוא לימודם תורה, ולומדים גם בלילה כלשון המג"א שבחול צריכין לעסוק בתורה בלילה.
    ואם כן סתם בני תורה שאין עוסקים כל זמנם בתורה, יש להו דין טיילין שחייבין בכל יום אף להבית שמואל". וכ"כ ציץ אליעזר יא, יח.
</p>
<a name="49"></a><h2 dir="RTL">
    ז, ז - האם טיילים יכולים למעט את עונתם באופן קבוע
</h2>


<p dir="RTL">
    סוטה מז, א: "תניא, רבי שמעון בן אלעזר אומר: יצר תינוק ואשה, תהא שמאל דוחה וימין מקרבת". וכתב הראב"ד בשער הקדושה: "ועתה נשיב תשובת השאלה ונאמר כי אמת הוא
    הדבר שנתנו חכמים מידת העונות לכל אחד ואחד כפי כוחו (כתובות סא, ב), והאחד מהן הטיילים שהם בכל יום. ואפשר כי עליהן נאמר שתהא השמאל דוחה, למעט מהם מרשות אשתו
    ומדעתה, כדי שלא יתגבר עליו יצרו במלאת תאותו". הרי שלפי הראב"ד, אם אשתו מוחלת אפשר שטייל ימעט מעונתו, והביאו טור אה"ע כה. וכ"כ מעיל צדקה מג: "ואפילו טייל
    שזמנו בכל יום, עם כל זאת רשאי לבטל, דאם לא כן, לא יהיה לו רשות לצאת מביתו, אלא ודאי עד זמן פועל מבטל מתי שירצה" (ומשמע שם שרק אם אשתו מוחלת).
</p>
<p dir="RTL">
    עיין להלן ח, א, שהבאנו בשם האגרות משה אה"ע ג, כח, שעיקר העונה מדאורייתא כשהאשה משתוקקת, והאשה משתוקקת לפי מקצועו וכוחו של האיש. והקשה שלא מצוי שאשה משתוקקת
    כל יום, וביאר שמכיוון שהאשה יודעת שהאיש פנוי ויש לו זמן וכח להתחבר איתה בכל לילה, היא חוששת שאם הוא לא מזדקק לה - הוא לא מספיק אוהב אותה, ולכן בפועל היא
    משתוקקת כל יום. גם לפי טעם זה, יתכן שאפשר למעט את העונה כאשר האשה בוטחת באהבת בעלה. אמנם לפי מה שנתבאר לעיל ז, ב, אכן התשוקה הטבעית, לאשה בריאה שישנה היטב
    ואינה במתח - לכל יום.
</p>
<a name="50"></a><h2 dir="RTL">
    ז, ח - ביאור על פי הזוהר לעונת הטיילים בכל יום
</h2>
<p dir="RTL">
    העולה מההלכה לגבי טיילים, שבאופן טבעי מי שאין לו מניעה - חייב כל יום. כלומר, כך הוא הטבע הרגיל בלא מועקות החיים שנגרמו בעקבות חטא אדם הראשון.
</p>
<p dir="RTL">
    זוהר ח"ג שלח קסז, ב: "לגו לגו דאינון היכלין אית ארבע היכלין טמירין דאמהן קדישין, דלא אתמסרן לאתגלאה, ולית מאן דחמי לון (לפני ולפנים מהיכלות אלו, של בתיה בת
    פרעה, סרח בת אשר, יוכבד ומרים, שיש שראה אותם, ישנם ארבעה היכלות נסתרים של האמהות הקדושות, שלא נמסרו להתגלות, ואין מי שראה אותם). בכוליה יומא אינון
    בלחודיהון כמא דאמינא לך, וגוברין אוף הכי (בכל היום הן לבדן לומדות תורה, כמו שאמרתי לך, וכך גם הגברים). ובכל ליליא אתכלילן כלהו כחדא, בגין דשעתא דזווגא איהו
    בפלגות ליליא, בין בהאי עלמא, בין בההוא עלמא (ובכל לילה נכללים כולם כאחד, מפני ששעת הזיווג היא בחצות הלילה, בין בעולם הזה, בין בעולם ההוא). זווגא דההוא עלמא
    אתדבקותא דנשמתא בנשמתא נהורא בנהורא, זווגא דהאי עלמא גופא בגופא (זיווג העולם ההוא הוא התדבקות נשמה בנשמה, אור באור, זיווג העולם הזה הוא גוף בגוף). וכלא כמה
    דאתחזי, זינא בתר זיניה, זווגא בתר זווגא, גופא בתר גופא, זווגא דההוא עלמא נהורא בתר נהורא (והכל כראוי, מין אחר מינו, זיווג אחר זיווג, גוף אחר גוף, זיווג
    העולם ההוא אור אחר אור). היכלין דארבע אמהן אקרון היכלין דבנות בוטחות, ולא זכינא בהו למחמי (היכלות של ארבע האמהות נקראים היכלות של בנות בוטחות, ולא זכינו
    לראות אותם). זכאה חולקהון דצדיקייא גוברין ונוקבי דאזלי בארח מישר בהאי עלמא, וזכאן לכלהו ענוגין דההוא עלמא (אשרי חלקם של הצדיקים, זכרים ונקבות, שהולכים בדרך
    ישרה בעולם הזה, וזכאים לכל התענוגים של העולם ההוא). אי רבי אי רבי אלמלא בר יוחאי אנת לא אתמסר לגלאה (אוי רבי אוי רבי, אלמלא בר יוחאי אתה, לא נמסר להתגלות),
    זווגא דההוא עלמא אתעביד איבא יתיר מאיבא דאתעביד בהאי עלמא בזווגא דלהון (זיווג העולם ההוא עושה פרי יותר מהפירות שנעשים בעולם הזה בזיווג שלהם). בזווגא דההוא
    עלמא בתיאובתא דלהון כחדא כד מתדבקן נשמתין דא עם דא, עבדי איבין ונפקי נהורין מנייהו ואתעבדי שרגין ואינון נשמתין לגיורין דמתגיירין (בזיווג העולם ההוא, בתשוקה
    שלהם כאחד כשמתדבקות הנשמות זו עם זו, עושים פירות ויוצאים אורות מהם ונעשים נרות, והם נשמות לגרים המתגיירים)".
</p>
<p dir="RTL">
    ובהקדמת מהרח"ו לשער המצוות בדרוש על עניין הכרת, כתב שיש עונה לאיש ואשתו בגן עדן בכל לילה לאחר חצות. ובעונש הכרת עוונה בה, שבמקום העונה העוון מפריד ביניהם:
    "הנה אחד מאופני הִכָּרֵת תִּכָּרֵת הַנֶּפֶשׁ הַהִוא עֲוֹנָה בָהּ (במדבר טו, לא), קרי ביה עוֹנָה מלשון שְׁאֵרָהּ כְּסוּתָהּ וְעֹנָתָהּ לֹא יִגְרָע (שמות כא,
    י). פירוש כי אחר פטירת האדם מתחבר האדם עם בת זוגו בגן עדן אחר חצות לילה, כנזכר בזוהר פרשת שלח לך, ומולידים נפשות לגרים כו'. וזה הרשע שנתחייב כרת, נכרתה
    נפשו מנפש בת זוגו ואינם מזדווגים יחד בגן עדן כנזכר, ותמורת העונה והזווג נעשה עֲוֹנָה מלשון עון וחטאת, ולכן נכרת מלהתחבר עמה. ודע כי אופן הזה של הכרת הוא
    לפעמים למי שלא השתדל בעוה"ז לקיים מצות פריה ורביה, ולכן עונשו הוא הכרת הנזכר, וכמ"ש בסבא דמשפטים דק"ו ע"א על פסוק (שמות כא, ד): וְהוּא יֵצֵא בְגַפּוֹ,
    יחידי בלא נוקביה, בשביל שלא עסק בפריה ורביה".
</p>
<p dir="RTL">
    זוהר ח"ב רעא, ב (תוספות): "בחצי הלילה כשבא הקב"ה ליכנס עם הצדיקים, שומעים קול סיבוב הרקיע והעמוד מנגן וקרקע הגן מתנשא והצדיקים עולים מחופותיהם לקראת בוראם,
    וכל הגן מתמלא מכבודו. באותה שעה מזדווגות הרוחות זכרים ונקבות כפי מה שהיו קודם שנבראו, מאותו נועם תאותם לחזות בנועם ה' כולם עושים פרי, דהיינו רוחות לגרים".
</p>
<a name="51"></a><h2 dir="RTL">
    עונת תלמידי חכמים
</h2>
<a name="52"></a><h2 dir="RTL">
    ז, ט - זמן העונה של תלמידי חכמים
</h2>


<p dir="RTL">
    במשנה (כתובות סא, ב) לא מוזכרת עונתם של תלמידי חכמים. ובגמ' (שם סב, ב) שאלו: "עונה של תלמידי חכמים אימת? אמר רב יהודה אמר שמואל: מערב שבת לערב שבת. אֲשֶׁר
    פִּרְיוֹ יִתֵּן בְּעִתּוֹ (תהלים א, ג) - אמר רב יהודה, ואיתימא רב הונא, ואיתימא רב נחמן: זה המשמש מטתו מערב שבת לערב שבת".
</p>
<p dir="RTL">
    כמה ראשונים העתיקו את הגמרא שעונת תלמידי חכמים מערב שבת לערב שבת (ארחות חיים הל' כתובות טו; רא"ש כתובות ה, כט; צדה לדרך מאמר שלישי כלל ב, פ"ו), ואילו
    הרמב"ם (אישות יד, א) כתב שעונתם של תלמידי חכמים פעם בשבוע, ודרכם לקיים את העונה בליל שבת: "תלמידי חכמים עונתן פעם אחת בשבת מפני שתלמוד תורה מתיש כוחן, ודרך
    תלמידי חכמים לשמש מיטתם מלילי שבת ללילי שבת". וכ"כ חינוך מו; רבנו יונה (מובא בשטמ"ק); טור, ושו"ע (אבן העזר עו, ב).
</p>
<p dir="RTL">
    כתב עולת תמיד (רמ, א), שאם מחמת איזו סיבה עבר ליל שבת ולא קיים עונתו - לא צריך להשלים, אלא כשתגיע שבת הבאה יקיים את עונתו. וכ"כ החיד"א (מחזיק ברכה רמ, ז),
    אמנם סיים שהכל לפי מה שהוא אדם, וצריך לשקול את הדבר בשקל הקודש. וכ"כ תורת חיים סופר (רמ, ג), ונימק: "דעיקר הטעם דעונת תלמידי חכמים מליל שבת לליל שבת, כתב
    המ"א שבחול צריכים לעסוק בתורה בלילה שתורתן אומנותן, והוא הדין בראשי חודשים וימים טובים אין צריך לעסוק בתורה כל כך, ולפי זה יהיה קצת איסור בחול, ואפילו ליכא
    איסור, מכל מקום עיקר החיוב בשבת - היום גורם, וכל שעבר היום שוב צריך לעסוק בתורה". הרי שלדעתם עונתם של תלמידי חכמים היא דוקא בשבת ולא פעם בשבוע.
    <button type="button" id="1012" onclick="ok.performClick(id);">הערה 12</button>
</p>
<p dir="RTL">
    אמנם רוב הפוסקים כתבו כרמב"ם שעונתם של תלמידי חכמים פעם בשבוע, ודרכם של תלמידי חכמים להדר לקיים את עונתם בליל שבת. ולכן אם מחמת אונס לא קיים את עונתו בליל
    שבת, צריך להשלים ולקיים באחד מלילות השבוע, וכ"כ הפלאה (כתובות סב, ב, 'פרש"י'); א"ר (רמ, ג); דינא דחיי (לאוין פ"א); לחם שמיים (כתובות ה, ו, 'עתי"ט'); מאמר
    מרדכי (רמ, א); תורה לשמה (סט); משנה שכיר (או"ח נח); בני ציון (רמ, ג); אגרות משה (אה"ע א, קב; שם ג, כח); שרגא המאיר (ה, כג, ב). וכך עולה מגמ' נדה לח, א,
    שהיו זמנים נוספים שקיימו מצוות עונה: "חסידים הראשונים לא היו משמשין מטותיהן אלא ברביעי בשבת, שלא יבואו נשותיהן לידי חלול שבת (בעת הלידה). ברביעי ותו לא?
    אימא: מרביעי ואילך. אמר מר זוטרא: מאי טעמייהו דחסידים הראשונים - דכתיב (רות ד, יג): וַיִּתֵּן ה' לָהּ הֵרָיוֹן - הריון בגימטריא מאתן ושבעים וחד הוו".
</p>
<a name="53"></a><h2 dir="RTL">
    ז, י - השלמת העונה ביום שבת
</h2>


<p dir="RTL">
    מי שרגיל לקיים עונתו מליל שבת לליל שבת, ומפאת עייפות או סיבה אחרת לא קיים עונתו בליל שבת, כתב בשו"ת תורה לשמה סט, שמדינא מותר להשלים ביום שבת, והוכיח כן
    מכמה ראשונים, "דאם אשתו היא מרוצה בכך שיבעול ביום ולא ימתין עד הלילה, והוא רואה דניחא לה בזה, דאין הכי נמי יבעול ביום השבת בבית אפל, או יאפיל בטליתו אפילו
    בבית שאינו אפל, ולא ימתין עד הלילה. אבל אם אין ברור לו דניחא לאשתו בזה טפי - לא יבעול ביום השבת". אמנם כתב שעל פי הסוד עדיף לקיים עונתו במוצאי שבת.
</p>
<p dir="RTL">
    והרב כתב בספר (הלכה י, הערה 9): "כאשר אחד מהם עייף בליל שבת, אפשר לשמש ביום שבת בהחשכת החדר, כמבואר בהלכה טו".
</p>
<a name="54"></a><h2 dir="RTL">
    ז, יא - האם עונת תלמידי חכמים תלויה בלימודם
</h2>


<p dir="RTL">
    שאל הר"ן (כתובות כו, א, מדפי הרי"ף): "ותמה אני, עונת תלמידי חכמים שהיא אחת בשבת, למה לא הוזכרה במשנתינו? ונראה לי שאין לתלמידי חכמים עונה קבועה, שכיון
    ששנינו שהתלמידים יוצאין שלא ברשות, לרבי אליעזר ל' יום, ולדברי חכמים שתים ושלוש שנים, כדאיתא בגמרא, משמע דעונת תלמידי חכמים הדרים בעירם גם כן משתנים כפי מה
    שהם צריכין לנדד שינה מעיניהם בענין לימודם ולטרוח בו, והדבר ידוע שאין כל הזמנים שוים להם בכך, ודאמרינן בגמ' דעונתן אחת בשבת - היינו כשאין מתחדש להם בלימודם
    דבר, ולפי שידוע שאין זה מצוי להם תמיד לא נשנית עונה שלהם במשנתינו". והביאוהו הרבה פוסקים (ב"ח אה"ע עו, ד; דרישה שם ז; ח"מ ג; ב"ש ד, ועוד).
</p>
<p dir="RTL">
    בפשטות, משמע שסברתו רק דוחה את מצוות העונה לפי טרדת לימודו, אבל הרב ביאר בעל פה שאפשר גם לומר על פי סברת הר"ן, שאם יתחדש להם דבר מיוחד בלימודם, ותנוח דעתם
    ויהיו שמחים, יקדימו עונתם.
</p>
<p dir="RTL">
    ומכל מקום כמה פוסקים כתבו שמסתימת כל הראשונים משמע שלא כר"ן, ואין לדחות מצוות עונה מחמת טרדת הסוגיה, וכ"כ החיד"א (מחזיק ברכה רפ, ד): "ומכל מקום נראה דלא
    קי"ל בהא כר"ן, אלא חיובא רמיא על התלמיד חכם כשהוא בעיר מערב שבת לערב שבת אם הוא בריא, וזמן תורה לחוד. וכן משמעות כל הפוסקים, וזהו מצד הדין. וקל וחומר
    דלדברי הזוהר הקדוש (קדושים פב, א) חיובא רמי על התלמיד חכם אֲשֶׁר פִּרְיוֹ יִתֵּן בְּעִתּוֹ, עת דודים עליונים למעלה". וכ"כ דינא דחיי (לאוין פ"א); תורה לשמה
    (סוף קמב); וכה"ח.
</p>
<p dir="RTL">
    וכך עולה מכתובות סב, ב, שאפילו אם מתעכב בגלל הלימוד, יזהר שלא לבטל עונתו: "יהודה בריה דרבי חייא חתניה דרבי ינאי הוה, אזיל ויתיב בבי רב, וכל בי שמשי הוה אתי
    לביתיה, וכי הוה אתי הוה קא חזי קמיה עמודא דנורא. יומא חד משכתיה שמעתא, כיון דלא חזי ההוא סימנא, אמר להו רבי ינאי: כפו מטתו, שאילמלי יהודה קיים לא ביטל
    עונתו. הואי כִּשְׁגָגָה שֶׁיֹּצָא מִלִּפְנֵי הַשַּׁלִּיט (קהלת י, ה), ונח נפשיה". וכ"כ א"ר רפ, א: "והמבטלו פעם אחת נענש, אפילו דמשכיה שמעתתיה, אפילו לוה
    ופורע".
    <button type="button" id="1013" onclick="ok.performClick(id);">הערה 13</button>
</p>
<a name="55"></a><h2 dir="RTL">
    ז, יב - דרכם של תלמידי חכמים לקיים עונתם בליל שבת
</h2>


<p dir="RTL">
    כמה טעמים נאמרו לבאר מדוע דרכם של תלמידי חכמים לקיים את עונתם בליל שבת:
</p>
<p dir="RTL">
    <strong>א.</strong>
    משום עונג שבת, וכ"כ רש"י (כתובות סב, ב, 'מע"ש'): "שהוא ליל תענוג ושביתה והנאת הגוף". וכ"כ תלמידי רבנו יונה (בביאור הראשון, מובא בשטמ"ק כתובות סב, ב). ועיין
    להלן י, א, שמדין עונג שבת יש מעלה שכל אדם יקיים אחת מעונותיו בשבת.
</p>
<p dir="RTL">
    <strong>ב.</strong>
    משום שבלילות החול הם עסוקים בתורתם. וכ"כ המאירי (ב"ק פב, א): "כדי שיהו שאר הלילות פונים מכל עסקיהם ועוסקים בתורה". ובליל שבת לא לומדים בבית רבם (ע' רש"י
    מהדו"ק מובא בשטמ"ק כתובות). ובנוסף לכך, אסור ללמוד לאור הנר (מהרש"א). וכ"כ רבנו יונה בביאורו השני; פסקי רי"ד (שם ה, ד, א); מ"א (רמ, ג); ומ"ב (רמ, ו).
</p>
<p dir="RTL">
    <strong>ג.</strong>
    משום קדושת השבת, כמובא באגרת הקודש המיוחס לרמב"ן: "וטעם היותו מליל שבת לליל שבת, לפי שהשבת הוא יסוד עולם, והוא דוגמת עולם הנפשות מטעם שבת לה'. וכוונו חכמים
    בעונת תלמידי חכמים מליל שבת לליל שבת, כוונתם לנפש השכלית להוליד צורה הראויה לעבודת הבורא יתברך, בעלת נשמה שכלית עליונה וטהורה, כאמרו (שמות לא, יז):
    וּבַיּוֹם הַשְּׁבִיעִי שָׁבַת וַיִּנָּפַשׁ. והנה זאת הכוונה בעונת תלמידי חכמים".
</p>
<a name="56"></a><h2 dir="RTL">
    ז, יג - מעלת עונת תלמידי חכמים בליל שבת מהזוהר
</h2>


<p dir="RTL">
    זוהר ויקרא מט, ב: "ואינון חברייא דמשתדלי באורייתא, זווגא דילהון בשעתא דזווגא אחרא אשתכח, והאי משבת לשבת לכוונא רעותא לאתדבקא ביה בקודשא בריך הוא ובכנסת
    ישראל, דהוא עידן רעותא דמתברכן כלא עלאי ותתאי" (וחברים אלו שמשתדלים בתורה, זיווג שלהם בשעה שזיווג אחר נמצא, וזה משבת לשבת לכוון את הרצון להתדבק בקב"ה
    ובכנסת ישראל, שהוא זמן רצון שמתברכים הכל, עליונים ותחתונים).
</p>
<p dir="RTL">
    זוהר שמות פט, א: "כֹה אָמַר ה' לַסָּרִיסִים (ישעיהו נו, ד), מאן סריסים? אלין אינון חברייא דמשתדלי באורייתא ומסרסי גרמייהו כל שיתא יומין דשבתא ולעאן
    באורייתא, ובליליא דשבתא מזרזי גרמייהו בזווגא דלהון משום דידעי רזא עלאה בשעתא דמטרוניתא אזדווגת במלכא (מי סריסים? אלו חברים שמשתדלים בתורה ומסרסים עצמם כל
    ששת ימי השבוע ועוסקים בתורה, ובליל שבת מזרזים עצמם בזיווג שלהם משום שיודעים סוד עליון בשעה שהמלכה מזדווגת עם המלך). ואינון חברייא דידעין רזא דא מכוונין
    לבייהו למהימנותא דמאריהון ומתברכאן באיבא דמעיהון בההוא ליליא (וחברים אלו שיודעים הסוד הזה מכוונים ליבם לאמונת האדון שלהם ומתברכים בפרי בטנם בלילה ההוא).
    ודא הוא דכתיב (שם) אֲשֶׁר יִשְׁמְרוּ, כמה דאת אמר (בראשית לז, יא): וְאָבִיו שָׁמַר אֶת הַדָּבָר. ואקרון סריסים ודאי, בגין לחכאה לשבתא לאשכחא רעוא דמאריהון
    (ונקראים סריסים ודאי, מפני שמחכים לשבת למצוא רצון האדון שלהם), דכתיב וּבָחֲרוּ בַּאֲשֶׁר חָפָצְתִּי, מאי בַּאֲשֶׁר חָפָצְתִּי? דא זווגא דמטרוניתא (זה זיווג
    המלכה), וּמַחֲזִיקִים בִּבְרִיתִי כלא חד בבריתי סתם (הכל אחד בבריתי סתם), זכאה חולקיה דמאן דאתקדש בקדושה דא וידע רזא דא (אשרי חלקו של מי שמתקדש בקדושה זו
    יודע סוד זה).
</p>
<p dir="RTL">
    תא חזי, כתיב (שמות כ, ט): שֵׁשֶׁת יָמִים תַּעֲבֹד וְעָשִׂיתָ כָּל מְלַאכְתֶּךָ, וְיוֹם הַשְּׁבִיעִי שַׁבָּת לַה' אֱלוֹהֶיךָ וגו', כל מלאכתך באינון שיתא
    יומי עבידתייהו דבני נשא (כל מלאכתך באלו ששת ימי המעשה של בני אדם), ובגין האי מלה לא מזדווגי חברייא בר בזמנא דלא ישתכח מעבידתייהו דבני נשא אלא עבידתיה
    דקודשא בריך הוא (ובגלל דבר זה לא מזדווגים החברים חוץ מזמן שלא נמצא מעבודת בני אדם אלא עבודתו של הקב"ה), ומאי עבידתיה? זווגא דמטרוניתא לאפקא נשמתין קדישין
    לעלמא (ומהי עבודתו? זיווג המלכה להוציא נשמות קדושות לעולם). ובגין כך בהאי ליליא חברייא מתקדשי בקדושה דמאריהון, ומכווני לבייהו ונפקי בני מעלי בנין קדישין
    דלא סטאן לימינא ולשמאלא בנין דמלכא ומטרוניתא (ולכן בלילה הזה החברים מתקדשים בקדושת האדון שלהם, ומכוונים ליבם ויוצאים בנים מעולים, בנים קדושים שלא סוטים
    לימין ולשמאל, בנים של המלך והמלכה), ועל אלין כתיב (דברים יד, א): בָּנִים אַתֶּם לַה' אֱלוֹהֵיכֶם, לַה' אֱלוֹהֵיכֶם ודאי, בגין דאלין אקרון בנין דיליה, בנין
    למלכא ולמטרוניתא (מפני שאלו נקראים בנים שלו, בנים למלך ולמלכה). והא דעתייהו דחברייא דידעין רזא דא בדא מתדבקן, ובגין כך אקרון בנין לקודשא בריך הוא, והני
    אינון דעלמא מתקיימא בגינייהו (ודעתם זו של החברים שיודעים הסוד זו בזו מתדבקות, ולכן נקראים בנים לקב"ה, והם הם שהעולם מתקיים בגללם). וכד סליק עלמא בדינא
    אסתכל קודשא בריך הוא באינון בנוי ומרחם על עלמא (וכאשר עולה העולם בדין, מסתכל הקב"ה בבניו אלו ומרחם על העולם), ועל דא כתיב (ירמיה ב, כא): כֻּלֹּה זֶרַע
    אֱמֶת, זֶרַע אֱמֶת ודאי, מהו אֱמֶת? עזקא קדישא שלימתא (החותם הקדוש השלם), כמה דאת אמר (מיכה ז, כ): תִּתֵּן אֱמֶת לְיַעֲקֹב, אֱמֶת - דא קודשא בריך הוא, וכלא
    חד, ובגיני כך זרע אמת ודאי (וכולו אחד, ולכן זרע אמת ודאי)".
</p>
<a name="57"></a><h2 dir="RTL">
    ז, יד - לילי יום טוב וראש חודש
</h2>


<p dir="RTL">
    שו"ע או"ח רמ, ג: "ועונת תלמידי חכמים מליל שבת לליל שבת". וכתב מ"א ג: "שבחול צריכים לעסוק בתורה בלילה, שתורתן אומנתן, והוא הדין בראשי חודשים וימים טובים".
    ונחלקו בפירוש דברי המ"א: בא"ר ב, הבין שלילי ראשי חודשים וימים טובים דינם כלילות החול שצריכים לעסוק בתורה. וכ"כ בית מאיר ודעת תורה.
</p>
<p dir="RTL">
    אמנם בבאר היטב ג, הבין שלילי ראשי חודשים וימים טובים דינם כמו שבת, ויש בהם מצוות עונה. וכ"כ חסד לאלפים ב; שמן המאור; ערוה"ש ו; תורת חיים סופר ג; מ"ב ז,
    שעה"צ ג.
</p>
<p dir="RTL">
    וכתב בשער הציון רמ, ג, שגם לפי הבנת הבאר היטב ודעימיה, מצווה לקיים את העונה בלילי יום טוב וראש חודש אבל אין חובה, כי כוונת המ"א "להעתיק מה שכתבו המקובלים
    בשם האר"י, דלענין זיווג, ראש חודש ויום טוב כשבת. ואמנם באמת נראה לעניות דעתי בפשיטות, דאין כונת האר"י לחייב בראש חודש ויום טוב לתלמידי חכמים שהתורה מתשת
    כחן, אלא כוונתו דאף שעל פי הקבלה נכון לירא אלוקים ליזהר מלשמש בחול [אם לא שיצרו גבר עליו] כי אם בשבת, שאז ממשיך נפש קדושה על זרעו, בראש חודש ויום טוב אין
    צריך ליזהר בכך, שגם אז ממשיך נפש קדושה, אבל לא שיהיה מחוייב בדבר". וכ"כ בן איש חי (ש"ש וירא כג): "וגם בלילי ראש חודש ויום טוב יש מעלה בזיווג על פי הסוד,
    וחסידים ואנשי מעשה מקיימים בהם מצווה עונה".
</p>
<a name="58"></a><h2 dir="RTL">
    ז, טו - זהירות ע"פ האר"י לשמש רק בלילי שבת, ר"ח ויו"ט אחר חצות
</h2>


<p dir="RTL">
    בכף החיים או"ח רמ, ב, הביא בשם שער הכוונות ופרי עץ חיים: "והתלמידי חכמים אסורים לשמש מיטתם בימי החול, ולא הותר להם אלא בליל שבת, וגם זה צריך אחר חצות דוקא,
    אבל קודם חצות דליל שבת הוא כמו אחר חצות דלילי החול ממש, אלא שהוא מבושם בליל שבת עתה יותר מבשל החול ועם כל זה לא הותר אלא לעמי הארצות בלבד. וגם בליל יום טוב
    וראש חודש דינם כלילי שבתות, ואף תלמידי החכמים מותרים בהם אחר חצות לילה, אע"פ שאין כ"כ בהם קדושה כמו בליל שבת. וכן בליל טבילת מצוה, אע"פ שהוא בלילי חול".
</p>
<p dir="RTL">
    ובאליה רבה רמ, ב: "כתב בספר דרך חכמה (נתיב הלילה מג, ב אות יט) בשם התיקונים (פרי עץ חיים שער ק"ש שעל המטה פי"א) דכל האזהרות רז"ל על זיווג מערב שבת לערב שבת
    הוא במשמש לשם הריון, כי צריך לבנים כדי להמשיך לההוא טפה נשמה קדושה עליונה, ואם כבר אשתו מעוברת או מניקה בטלה טענה זו, ע"כ. אבל בשל"ה דף קב (שם), כתב בשם
    המקובלים דאף שאין אשתו מתעברת, מכל מקום מעורר למעלה ומשפיע נשמה, ועל כן יש היתר לשמש מטתו עם אשתו אף שהיא כבר מעוברת או מניקה או עקרה או זקינה כי מתהווה
    מזה נשמה קדושה, ע"כ. לפי זה משמע קצת דלעולם יש ליזהר דווקא מערב שבת לערב שבת, וכן משמע מסתימות הש"ס וכל הפוסקים, ועוד דמשמע דעונת תלמידי חכמים הוא דומיא
    דעונות הטיילים ופועלים ואינך".
</p>
<p dir="RTL">
    אמנם סיים כף החיים שם, שכל זה אם אינו בא לידי הרהור, אבל מי שיצרו תקפו, אפילו לפי האר"י יש לו לשמש בחול.
</p>
<p dir="RTL">
    בחסד לאלפים רמ, י, הזהיר שישמש בעירנות, "מה מאד הפליגו והחמירו בזוהר הקדוש לאסור לתלמיד חכם לשמש חוץ מליל שבת ויום טוב אחר חצות, ולשאר עמא שרי בימות החול
    דוקא אחר חצות, כדי שיזכה להמשיך נשמה קדושה לולד, ולא נשמה מהסטרא אחרא. אבל צריך שיהא ער ממש, ולא יהא מטומטם בשינה, למען יכוונו מחשבותיו מחשבות טהורות
    וקדושות, כי בזה תלוי עיקר הוולד. לכן אשרי השם ארחותיו ועושה כל מעשיו לשם שמיים, ה' לא ימנע טוב, כדכתיב (משלי ג, ו): בְּכָל דְּרָכֶיךָ דָעֵהוּ וְהוּא
    יְיַשֵּׁר אֹרְחֹתֶיךָ".
</p>
<a name="59"></a><h2 dir="RTL">
    ז, טז - עונתם של תלמידי חכמים בזמננו
</h2>


<p dir="RTL">
    כתב חכמת אדם קכח, יח: "ואפילו תלמיד חכם, דמדינא עונתו משבת לשבת, ראיתי בצוואת רבי יחזקאל סג"ל לנדא מפראג שצוה לתלמידיו פעמיים בשבת, והעיקר - הכל לפי מה
    שהוא אדם". וכ"כ פת"ש אה"ע עו, ג, בשם תשובת מעיל צדקה נא, שאף שגם בזמננו תלמיד חכם שעוסק בתורה בהתמדה ובעמל מותר לו לקיים את עונתו רק פעם בשבוע, מכל מקום
    משום פריצת הדור וקנאת ירך חברתה היה מייעץ לסובבים אותו שיקיימו עונת הפועלים פעמיים בשבת. וכ"כ באו"ה (רמ, א, 'תלמידי חכמים'), וסיים: "והעיקר הכל לפי כח
    האדם".
</p>
<p dir="RTL">
    וכ"כ אגרות משה (אה"ע ג, סוף כח): "ובדבר מה שחידשו האחרונים שהביא הפתחי תשובה סימן עו סק"ג בשם מעיל צדקה שיש לתלמיד חכם בזמן הזה לקיים עונה שתים בשבת,
    ובבאור הלכה סימן ר"מ הביא כן גם מהחכמת אדם בשם צואת ר"י מפראג, וכבוד תורתו הרב כותב שכן הורו גם גאוני זמננו. הנה גם אני אומר כן, ואני מוסיף דלפי מה שכתבתי
    שעיקר העונה הוא מה שהאשה משתוקקת ומתאוה, וכיון שכתב הפתחי תשובה בשם ספר מעיל צדקה דהוא משום פריצת הדור וקנאת ירך חברתה, הרי בא מזה תשוקה ותאוה ליותר מפעם
    אחת, שלכן נמצא שהוא מעיקר העונה. ואף שלא הכיר בעלה בזה, יש לתלות שהוא מצד הבושה וגודל הצניעות, דהרי בשביל זה קבעו הזמנים, כדכתבתי לעיל, ולכן שפיר הורו דיש
    לייעץ וגם לחייב שתי פעמים בשבת".
</p>
<p dir="RTL">
    וכך כתב במשכן ישראל ח"ב עמ' כג, בשם הרב קנייבסקי; אוצר הפוסקים עו, ב, ז, בשם הרב גיפטר; הרב זילבר (בירור הלכה קמא רמ, א); וכ"כ דרכי טהרה יט, ו, ועוד.
</p>
<p dir="RTL">
    וכ"כ הרב בספר: "כתבו גדולי האחרונים, שיותר נכון שגם תלמידי חכמים יקיימו מצוות עונה פעמיים בשבוע".
</p>
<a name="60"></a><h2 dir="RTL">
    ז, יז - יציאה מהבית לתקופה ממושכת לצורך לימוד תורה
</h2>


<p dir="RTL">
    משנה כתובות סא, ב: "התלמידין יוצאין לתלמוד תורה שלא ברשות שלושים יום". ובגמ' שם סב, ב: "אמר רב אדא בר אהבה אמר רב: זו דברי רבי אליעזר, אבל חכמים אומרים:
    התלמידים יוצאין לתלמוד תורה ב' וג'
    
    שנים שלא ברשות. אמר רבא: סמכו רבנן אדרב אדא בר אהבה ועבדי עובדא בנפשייהו. כי הא דרב רחומי הוה שכיח קמיה דרבא במחוזא, הוה רגיל דהוה אתי לביתיה כל מעלי יומא
    דכיפורי. יומא חד משכתיה שמעתא, הוה מסכיא דביתהו השתא אתי השתא אתי, לא אתא, חלש דעתה, אחית דמעתא מעינה, הוה יתיב באיגרא, אפחית איגרא מתותיה ונח נפשיה".
    ובסוף העמוד מובאים עוד סיפורים של חכמים ששהו זמן רב מחוץ לביתם לצורך לימוד תורה.
</p>
<p dir="RTL">
    הרי שיש רשות לתלמידים לצאת חוץ לביתם לתקופה, שלא על דעת נשותיהם, "ואע"פ שהיא מתרעמת עליו - אינו משגיח בה" (ר"י מיגאש). והר"ן (כו, א בדפ"ר, 'גרסינן'), כתב
    שאפשר שלא התירו לתלמידים לצאת לתקופה ממושכת אלא כשאין עושים כן בקביעות.
</p>
<p dir="RTL">
    נחלקו הראשונים האם הלכה כרבי אליעזר ויכולים לצאת לחודש בלבד (רא"ש ה, כט, בדעת הרי"ף; אגודה), או כרב אדא בר אהבה, ויכולים לצאת אף לשנתיים-שלוש (רמב"ם אישות
    יד, ב; רא"ש שם בשם הרמ"ה; חוקות הדיינים שטז). למעשה, פסק שו"ע (אה"ע עו, ה) כרמב"ם: "ותלמידי חכמים יוצאים לתלמוד תורה שלא ברשות נשותיהם ב' וג' שנים". ובאג"מ
    (יו"ד ד, לז, אות כ מסקנה ז), כתב להלכה כדעת הראשונים שסוברים שהלכה כר' אליעזר.
</p>
<p dir="RTL">
    הוסיף הרא"ש (לב"ח וקרבן נתנאל הוסיף כן מנפשיה, ולב"י הם המשך דברי הרמ"ה): "אע"ג דהלכתא הכי, לא מיבעי לעגוני לנפשייהו כולי האי, דמתוך שדמעתה מצויה אונאתה
    קרובה". וכ"כ תר"י (הובא בשטמ"ק): "אף על פי שיכול ללכת שלא ברשות עד שלוש שנים, אפילו הכי אין לו לעגנה כל כך, כי מדרך הרחמנות יש לו להקדים כדי שלא תצטער יותר
    מדי ולא יענש בסיבתה כמו שנענש רב רחומי. וכל שכן אם רואה שיצרו תקפו, או שמרגיש באשתו שהיא מקפדת ביותר, שיש לו ליזהר כדי שלא תהיה מצוה הבאה בעבירה".
    <button type="button" id="1014" onclick="ok.performClick(id);">הערה 14</button>
</p>
<a name="61"></a><h2 dir="RTL">
    שינוי מקצוע (הרב בראל שבח)
</h2>
<a name="62"></a><h2 dir="RTL">
    ז, יח - מקור הדין
</h2>


<p dir="RTL">
    כתובות סב, ב: "א"ל רבה בר רב חנן לאביי: חמר ונעשה גמל, מאי (נישאת לו כשהוא חמר, מהו ליעשות גמל שלא ברשות, הרווחה עדיפא לה שיתעשר או עונה עדיפא לה, רש"י)?
    א"ל: רוצה אשה בקב ותיפלות מעשרה קבין ופרישות".
</p>
<p dir="RTL">
    מסקנת הגמרא שמעדיפה האשה את עונתה על פני הרווחה כלכלית. לכן אסור לבעל לשנות מלאכתו באופן הפוגע בעונת אשתו בלא הסכמתה, וכ"כ שטמ"ק בשם רש"י (מהדו"ק): "נוח לה
    להתגלגל במועט ותטפל עם בעלה, מהעשרה על ידי פרישות ההולך למדינת הים לסחורה". וכ"כ הרמב"ם אישות יד, ב: "יש לאשה לעכב על בעלה שלא יצא לסחורה אלא למקום קרוב
    שלא ימנע מעונתה, ולא יצא אלא ברשותה. וכן יש לה למנעו לצאת ממלאכה שעונתה קרובה למלאכה שעונתה רחוקה, כגון חמר שביקש להעשות גמל או גמל להעשות מלח". וכ"פ שו"ע
    אה"ע עו, ה.
</p>
<a name="63"></a><h2 dir="RTL">
    ז, יט - פועל החפץ להיעשות חמר
</h2>


<p dir="RTL">
    למאירי (כתובות סב, ב, 'פועל'), גם פועל הרוצה להיעשות חמר אינו יכול לעשות זאת ללא הסכמת אשתו "מפני שהוא יוצא מאמנות שעונתו קרובה לאמנות שעונתו רחוקה". וכן
    נראה מהרא"ה (שם סב, א, 'התלמידים').
</p>
<p dir="RTL">
    אולם, ריא"ז בפסקיו (פ"ה, ד, ט) דייק ששאלת הגמ' היא דוקא על חמר שנעשה גמל, "אבל הפועל שעונתו שתיים בשבת יכול להעשות חמר שעונתו אחת בשבת אפילו שלא ברשות,
    הואיל ואינו ממעט עונתו מאחד בשבת".
</p>
<a name="64"></a><h2 dir="RTL">
    ז, כ - טייל החפץ להיעשות פועל
</h2>


<p dir="RTL">
    כפי שלמדנו, הגמרא דנה במקרה בו חמר מבקש להיעשות גמל, אך אינה דנה מה דין טייל החפץ להיעשות פועל, וביאר החת"ס (יו"ד קמט), שמציאות של טייל הנעשה פועל אינה
    שכיחה, "דלמה ליה לעשות מלאכה ולהשתעבד לאחרים והוא אינו צריך".
</p>
<p dir="RTL">
    כתב פרישה (אה"ע עו, יד): "מדאמר מחמר לגמל אין רשאי לשנות משמע מטייל לחמר שהוא פעם אחת בשבת רשאי לשנות אפילו בלא רשותה. וכן משמע מתוספות (כתובות סא, ב,
    'התלמידים')... מיהו יש לדקדק מדאמר אח"כ (הטור, וכ"כ שו"ע), חוץ מאדם בטל שיכול לחזור אחר תלמיד חכם שעונתו פעם אחת בשבת, ומטעם שחוזר ללמוד תורה אינה מקפדת,
    משמע הא מטייל לחמר - אין רשאי לשנות. ומה שאמרו התוספות ודקדקו מהמשנה דמותר לשנות היינו דוקא בפועל שמלאכתו בעירו ועונתו פעמיים בשבת... ולעולם מטייל לפועל
    וכל שכן לחמר אין רשאי לשנות בלא רשותה. ואפשר מפני שאין דרכו לשנות למי שבידו להיות טייל ולהיות פועל לא דברו ממנו, וק"ל".
</p>
<p dir="RTL">
    וכמסקנתו כתבו בית שמואל (עו, ח) ובאר היטב (שם ט), שטייל אינו רשאי להיעשות חמר או גמל ללא רשות אשתו. וכ"כ הרב בספר.
</p>
<a name="65"></a><h2 dir="RTL">
    ז, כא - טייל החפץ להיעשות תלמיד חכם
</h2>


<p dir="RTL">
    כתב הרמב"ם (אישות יד, ב) שמותר לטייל להיעשות תלמיד חכם ללא רשות אשתו: "רך וענוג שנעשה תלמיד חכמים - אין אשתו יכולה לעכב". ובספר הרב ביאר שזה מפני גודל
    המצווה שבתלמוד תורה.
</p>
<p dir="RTL">
    ביד פשוטה הביא הרב נחום אליעזר רבינוביץ' שליט"א מקור לדברי הרמב"ם. ירושלמי ברכות ב, ט: "משנה: חתן אם רוצה לקרות את שמע בלילה הראשון קורא. רשב"ג אומר: לא כל
    הרוצה ליטול לו את השם יטול. גמ' שם: תני, כל דבר שהוא של צער, כל הרוצה לעשות עצמו יחיד - עושה, תלמיד חכם - עושה, ותבוא לו ברכה. וכל דבר שהוא של שבח לא כל
    הרוצה לעשות עצמו יחיד עושה, תלמיד חכם עושה, אלא אם כן מינו אותו פרנס על הציבור".
</p>
<p dir="RTL">
    וביאר ביד פשוטה: "מעתה מבואר שאפילו לרשב"ג, בדבר שהוא של צער כל אדם יכול לעשות עצמו תלמיד ולנהוג במידת תלמיד חכם, ובפרט בדבר שבצנעה שאין בכך משום יוהרא...
    ונראה שהוא מפרש שכך הוא גם בדבר שיש בו רבותא, כגון בביטול עונה שאמר רבי יוחנן צערו של איש מרובה יותר משל אשה (ירושלמי כתובות ה, ח)... זהו החידוש שבברייתא
    זו, שאע"פ שיש בכך גם צער לאשה, מכל מקום עושה את עצמו תלמיד חכם ותבוא לו ברכה".
</p>
<a name="66"></a><h2 dir="RTL">
    ז, כב - האם החפץ להיעשות תלמיד חכם יכול לצאת מהעיר ללמוד
</h2>


<p dir="RTL">
    כתב הרא"ש (כתובות ה, כט) שמותר לטייל להיות תלמיד חכם "דכיון דמצוי אצלה תמיד בעיר וגם שהוא לומד, אינה מקפדת". וכ"כ הטור. לפי טעם זה יוצא שלא התירו לחפץ
    להיעשות תלמיד חכם לצאת ללמוד תורה כמה שנים אלא ברשות אשתו. ואם היא מקפדת, רשאית לדרוש ממנו להיות מצוי אצלה תמיד בעיר.
</p>
<p dir="RTL">
    לדעת הבית יוסף, הרא"ש והטור הביאו טעם זה ללמד שאף לרבי אליעזר הסובר שאין רשות לתלמידים לצאת שלא ברשות נשותיהם אלא לשלושים יום, כיוון שמצוי אצלה בעיר - רשאי
    להיעשות תלמיד חכם. אולם למעשה, כיוון שהלכה כחכמים שתלמידי חכמים רשאים לצאת ללמוד חוץ לעיר אף לכמה שנים בלא רשות נשותיהם, יכול להיעשות תלמיד חכם אפילו אם
    אינו מצוי אצלה בעיר. ולפי זה דעת הרא"ש והטור למעשה כדעת הרמב"ם שלא חילק בין מקפדת לאינה מקפדת.
</p>
<p dir="RTL">
    אמנם הב"ח (אה"ע עו, ז) והדרישה (אות טז), ביארו שלרא"ש והטור אין להתיר למי שחפץ להיעשות תלמיד חכם לצאת חוץ לעיר לכמה שנים כשאשתו מקפדת, אף לדעת חכמים. שכן
    יסוד ההיתר ליציאת תלמיד חכם הוא שידעה האשה בעת נישואיה שנישאת לתלמיד חכם, ומאחר וכך דרכם של תלמידי חכמים לצאת מביתם לזמנים ארוכים על מנת ללמוד תורה, אדעתא
    דהכי נישאת לו ואינה יכולה לעכב. אך אם כשנישאו היה הבעל טייל או בעל מלאכה, הסכמת האשה לנישואין היא על דעת שיקיים עונתה לפי מלאכתו.
</p>
<p dir="RTL">
    נמצא שהחפץ להיעשות תלמיד חכם ואשתו עומדת וצווחת, לב"י כו"ע שווים ש"אין אשתו יכולה לעכב", וכ"פ בשו"ע (אה"ע עו, ה). ולב"ח ודרישה אינו רשאי לצאת שלא ברשותה.
    וכ"כ הב"ח למעשה (והוסיף שאפשר שאף הרמב"ם מודה לזה "אלא שלא פירש"), והביאו בית שמואל (ס"ק י).
</p>
<p dir="RTL">
    אמנם לדעת החת"ס (יו"ד קמט) גם לסברת הב"ח והדרישה נראה שאינה יכולה לעכב, "דסתם בנות ישראל משתוקקות שיהיו בעליהן ת"ח אע"ג שיפרוש מהם יותר וימעט בעונתם". א"כ,
    "בממאנת בת"ח דזהו חוץ מדעת בנות ישראל, אמרינן: השתא הוא דאתרעה, ועד השתא אוקמא אחזקת כשרות". וכיוון שהכוונה שבשעת הנישואין היא הקובעת, לא נשתעבד לה מעולם,
    ולכו"ע רשאי לצאת שלא בהסכמתה. "מעתה כיוון שכל הפוסקים שווים בזה בודאי הכי נקטינן. ודקדק המחבר ש"ע כלשון הרמב"ם - והדין עמו" (והובאו דבריו בפת"ש יו"ד קפח,
    ב; אה"ע עו, ד).
</p>
<a name="67"></a><h2 dir="RTL">
    ז, כג - לא היתה לו מלאכה בזמן שנשאו
</h2>


<p dir="RTL">
    כפי שלמדנו, רש"י מעמיד את הדיון בגמרא באדם החפץ לשנות מלאכתו מהמלאכה בה החזיק בעת שנשאו. ודייקו מכך האחרונים, שכל האיסור לשנות למלאכה שעונתה רחוקה יותר הוא
    דווקא במשנה ממלאכה שהחזיק בה בעת הנישואין. ומכאן "שאם בשעת נישואין לא היה לו אומנות מיוחדת יכול אח"כ לשנות ממלאכה למלאכה בלא רשותה, מאחר שבשעת נשואין לא
    היה לו אומנות מיוחדת" (ח"מ עו, ח; ב"ש ח; באה"ט ט). ומכל מקום אם בשעת הנישואין היה טייל שאינו צריך למלאכה, אין לו לשנות ללא רשותה (ב"ש ובאה"ט שם).
</p>
<a name="68"></a><h2 dir="RTL">
    ז, כד - המקצועות כיום
</h2>


<p dir="RTL">
    הוסיף הרב על מה שכתב בספר: "למעשה, כפי שכתבתי בספר, תנאי החיים כיום השתנו מאוד, מצד אחד רוב האנשים עובדים פחות שעות מבעבר, ובכך דומים יותר לטיילים. גם אלה
    שעובדים מחוץ לעיר, כיוון שהם עוברים את דרכם ברכב, כל זמן שהנסיעה אינה מייגעת מאוד, דינם כדין פועלים בעירם, ואף מתקרבים לטיילים. מנגד, החיים נעשו מתוחים
    יותר עקב התחרות בשוק העבודה, העניין המוגבר בדיווחי החדשות וערוצי המידע, ואמצעי התקשורת הבין אישיים. כתוצאה מכך מספר שעות השינה פחת, והעייפות גורמת להפחתה
    בתשוקה לקיום המצווה. מרוב עייפות וטרדות נוצר מצב שאדם קשור יותר לדברים מיוחדים, חריגים, ואילו השגרה הברוכה נתפשת כפחות מעניינת ומושכת. אבל ההשתוקקות הטבעית
    והבסיסית נשארה כפי שהיתה, ולכן נראה שחובת העונה של רוב האנשים היא פעמיים בשבוע, כדרך הפועלים. בעבר היגיעה בעבודה הפחיתה את החיוב מכל יום לפעמיים בשבוע,
    וכיום הטרדות והמתח מפחיתים את החיוב לפעמיים בשבוע, כאשר עונתם של הצעירים מרובה יותר, ובמיוחד בתקופה הקרובה יותר לחתונה, כל זוג לפי מה שהוא. יוצאים מהכלל
    אלו שעבודתם מפרכת יותר מבחינה גופנית או נפשית, שחייבים פעם בשבוע. וכן אלו שעבודתם קלה במיוחד ובלא מתח, שחייבים יותר מפעמיים בשבוע עד אפילו בכל יום כדין
    טיילים. אלא שכבר למדנו, שעל הטיילים אמרו חכמים שנכון יותר לרוב האנשים להשתמש גם בשמאל דוחה, ולהפחית את העונות משבע פעמים בשבוע לשלוש או ארבע או חמש, כל אדם
    לפי מה שהוא".
</p>
<a name="69"></a><h2 dir="RTL">
    מצוות עונה בזמנים נוספים
</h2>
<a name="70"></a><h2 dir="RTL">
    ח, א - מצוות עונה כשהאשה משתוקקת
</h2>


<p dir="RTL">
    פסחים עב, ב: "אמר רבא: חייב אדם לשמח אשתו בדבר מצוה". רש"י: "לשמח את אשתו - אפילו שלא בשעת עונתה, אם רואה שמתאוית לו".
</p>
<p dir="RTL">
    וכ"כ הרבה ראשונים ואחרונים, שבנוסף לזמני העונה, מצווה לאיש לפקוד את אשתו כשהיא משתוקקת אליו. כתב הראב"ד (בעלי הנפש שער הקדושה): "והשלישית (מן הכוונות
    בחיבור), אף על פי שאין בה לא זה ולא זה (לא לפריה ורביה ולא לתיקון הוולד), אלא שהיא משתוקקת אליו, והוא מכיר בה שהיא משתדלת ומרצה אותו ומתקשטת לפניו כדי שיתן
    דעתו עליה, וכן בעת צאתו לדרך שבודאי היא משתוקקת אליו, גם על זו יש קבול שכר, והיא היא מצות העונה שאמרה התורה, דמיון שְׁאֵרָהּ וְכְּסוּתָהּ לֹא יִגְרָע שהם
    צרכי האשה והנאותיה".
    <button type="button" id="1015" onclick="ok.performClick(id);">הערה 15</button>
    והביאו הטור או"ח רמ, א. וכ"כ הסמ"ק רפה: "ואפילו אשתו מעוברת מצוה לשמחה אם סבור הוא שהיא מתאוה, ויש בו בריאות לעשות". וכ"כ האשכול (הוצאת נחל אשכול, עמ' 61):
    "ועונת תלמיד חכם מליל שבת לליל שבת, ולבר מן דין - בליל טבילתה כדעבדי קמאי, ובזמן שרואה שמתאוית אליו, כמו שאמרו (יבמות סב, ב): חייב אדם לפקוד אשתו בשעה
    שיוצא לדרך, שמשתוקקת לבעלה בשעה שיוצא לדרך". וכ"כ רבנו חננאל (פסחים עב, ב); שו"ע (או"ח רמ, א); יש"ש (יבמות ו, ל); לבוש (רמ, ה); מ"א (רמ, ד); מ"ב (רמ, יא);
    ערוה"ש (רמ, ד); דעת תורה (תרפח, ה).
</p>
<p dir="RTL">
    חידשו כמה אחרונים שעיקר מצוות עונה מדאורייתא הוא כשהאשה משתוקקת לבעלה. וכ"כ החיד"א (פני דוד משפטים ח): "אם היא ארצויי ארצה קמיה - אף בחול מחוייב לפוקדה כמו
    שאמרו הפוסקים, והיא עונתה האמיתית התלויה בה ובצערה". וחזר על דבריו במראית עין (נדה לא, א): "ושמעתי מאחד מגדולי הדור דאם מראה סימנים וארצויי ארצה קמיה - היא
    עונתה האמיתית". וכ"כ חכמת אדם קכח, יט: "ועיקר העונה הוא כשרואה שאשתו משדלת אותו בדברים או שמתקוטטת עמו והוא מבין שהוא בשביל שהיא רוצה בתשמיש יותר - אז חייב
    לקיים העונה". וכ"כ חסד לאלפים רמ, ב: "ואם הוא מכיר בה שהיא משתוקקת אליו ומשתדלתו ומרצה אותו ומקשטת עצמה לפניו כדי שיהא דעתו עליה - חייב לפוקדה. וזוהי עיקר
    מצוות עונה על פי הסוד". וכ"כ שאילת יעקב (א, קיג) בשם חמיו מהר"ם שיק, וכ"כ אגרות משה אה"ע ג, כח; ד, פו.
</p>
<p dir="RTL">
וכן משמע מדברי הראב"ד הנ"ל: "... אלא שהיא משתוקקת אליו, והוא מכיר בה שהיא משתדלת ומרצה אותו ומתקשטת לפניו כדי שיתן דעתו עליה...    <strong>והיא היא מצות העונה שאמרה התורה</strong>, דמיון שְׁאֵרָהּ וכְּסוּתָהּ לֹא יִגְרָע שהם צרכי האשה והנאותיה".
</p>
<p dir="RTL">
    אמנם גם לאחרונים אלו, זמני העונה שקבעו חכמים הם מדאורייתא, כפי שלמדנו לעיל ז, ג, שחכמים הגדירו את מצוות התורה: וְעֹנָתָהּ לֹא יִגְרָע. וכך עולה מאג"מ אה"ע
    ג, כח: "וגם דומה זה לשְׁאֵרָהּ כְּסוּתָהּ, שאין זה ענין התלוי בזמן, אלא תלוי ברצונה וצורכה לאכול ולשתות ובצורכה לבגד, כמו כן הוא עוֹנָתָהּ שנאמר שם, דגם כן
    הוא בעת צורכה שהוא בשעה שמשתוקקת, דרק אז הוא צורכה, אבל מחמת דרוב הנשים הן צנועות ולא ניכר כל כך רצונם, שיש אנשים הרבה שלא יכירו שהיא מתאוה לזה על ידי
    עניני חיבה שמראה לפניו, כהא דפרש"י בעירובין דף ק' על הא דמרציא ארצויי קמיה, קבעו חכמים זמנים שאמדו לבד כח האיש אלא גם דעת הנשים, שרובן לא ישתוקקו ליותר
    בידעם בטרדת הבעל".
</p>
<p dir="RTL">
    הרי שלדעת אחרונים אלו, המצווה הבסיסית היא לשמור העונות, כפי שהגדירו חכמים את מצוות התורה, אולם כיוון שיסוד החיוב מבוסס על רצון האשה, כאשר היא משתוקקת נעשה
    חיוב יותר גדול מהחיוב הבסיסי.
</p>
<p dir="RTL">
    ויש שכתבו שכשהאשה משתוקקת מעבר לזמני העונה הקבועים, מצוות העונה מדרבנן, וכ"כ ריב"ן פסחים עב, ב: "לשמח את אשתו - אפילו שלא בשעת עונתה, אם רואה שמתאוה לו,
    דאע"ג דשמחת עונה אין עליו, הני מילי ליפטר מעונה הכתובה בתורה, אבל רבנן תקינו לה שמחה שלא בשעת עונה".
</p>
<a name="71"></a><h2 dir="RTL">
    ח, ב - אשה שיש בה יראת שמיים
</h2>


<p dir="RTL">
    עוד אמרו חכמים ביבמות סב, ב: "אמר רבי יהושע בן לוי: כל היודע באשתו שהיא יראת שמים ואינו פוקדה - נקרא חוטא, שנאמר (איוב ה, כד): וְיָדַעְתָּ כִּי שָׁלוֹם
    אָהֳלֶךָ וגו'".
</p>
<p dir="RTL">
    פירש הריא"ז (פסקי הריא"ז יבמות שם) שמתוך צניעות ובושה שיש בה, היא מתביישת לרמוז על רצונה: "כל היודע באשתו שהיא יראת שמיים ובושה לתבוע ואינו פוקדה - נקרא
    חוטא". וכ"כ מאירי: "כל היודע באשתו שהיא צנועה ביותר ויראת שמים ואינו פוקדה - נקרא חוטא, שנאמר: וְיָדַעְתָּ כִּי שָׁלוֹם אָהֳלֶךָ כו'". הרי שבאשה יראת שמיים
    יש חשש שתתבייש לרמוז, ואם בעלה אינו קשוב מאוד לרמזיה, הרי הוא חוטא.
</p>
<p dir="RTL">
    כתב רש"י: "ואין פוקדה - בתשמיש בעת עונתה". והקשה היש"ש (יבמות ו, ל): "ותימה הוא, אם כן אפילו סתם אשה נמי, הא כתיב (שמות כא, י): וְעֹנָתָהּ לֹא יִגְרָע".
    ובתחילה תרץ שמדובר באיש שקצת חולה, וכיוון שהיא יראת שמיים - עליו להתאמץ יותר, וכתב: "אבל נראה בעיני עיקר דברי הראב"ד (שער הקדושה), והטור (או"ח רמ) הביאו,
    וז"ל: כי העונות שקבעו חכמים, על דרך סתם קבעו אותם, כי אמדו דעת האשה שהיא מתפייסת בכך, אבל אם רואה שהיא מבקשת יותר, על ידי התקשטות והשתדלות לפניו - חייב
    לשמח אשתו בדבר מצוה אפילו שלא בשעת עונתה, כדאיתא בפסחים (עב, ב): אמר רבא: חייב אדם לשמח את אשתו בדבר מצוה, אפילו שלא בשעת עונתה, אפילו היא מעוברת, וכשהיא
    צריכה לאותו מעשה קאמר".
    <button type="button" id="1016" onclick="ok.performClick(id);">הערה 16</button>
</p>
<a name="72"></a><h2 dir="RTL">
    ח, ג - מצווה לאשה להיענות לבעלה
</h2>


<p dir="RTL">
    כשם שמצווה על האיש לשמח את אשתו מעבר לזמני העונה כשהיא משתוקקת לבעלה, כך מצווה לאשה להיענות לבעלה אם הוא רוצה יותר פעמים מחובת עונתו.
</p>
<p dir="RTL">
    כתב הרמב"ם (אישות טו, יח): "וכן צוו חכמים על האשה שתהיה צנועה בתוך ביתה ולא תרבה בשחוק וקלות ראש בפני בעלה, ולא תתבע תשמיש המיטה בפיה ולא תהיה מדברת בעסק
    זה, ולא תמנע מבעלה כדי לצערו עד שיוסיף באהבתה אלא נשמעת לו בכל עת שירצה, ותזהר מקרוביו ובני ביתו כדי שלא יעבור עליו רוח קנאה, ותתרחק מן הכיעור ומן הדומה
    לכיעור". מגיד משנה (שם): "ולא תמנע מבעלה וכו'. זה מבואר שהמונעת התשמיש נקראת מורדת, ופשוט הוא בהרבה מקומות שהיא משועבדת לו לכך".
</p>
<p dir="RTL">
    ויש שהביאו ראיה מדברי רבי אליעזר במסכת כלה א, ח: "חגרין סומין אלמין חרשין ממעי אימן מניין? רבי אליעזר אומר: מפני שתבעה למיטה ואינה נתבעת, רבי יהושע אומר:
    מפני שאומרת בשעת בעילה אנוסה אני" (קרית מלך; ועיין טור או"ח רמ, ב-ד).
</p>
<a name="73"></a><h2 dir="RTL">
    ח, ד - האם האשה חייבת להיענות מעבר לזמני העונה
</h2>


<p dir="RTL">
    למדנו לעיל ח, א, שחובה על האיש להיענות לאשתו מעבר לזמני העונה, כשהיא משתוקקת אליו. השאלה האם גם האשה חייבת להיענות לבעלה כשהוא משתוקק אליה מעבר לזמני
    העונה.
</p>
<p dir="RTL">
    נדרים טו, ב: "אמר רב כהנא: תשמישי עליך - כופין אותה ומשמשתו, דשעבודי משעבדת ליה". כלומר, למרות שהתורה לא השיתה על האשה מצוות עונה, האשה משועבדת לבעלה
    לתשמיש, מכיוון שחיי אישות הם יסוד הנישואין. וכ"כ רשב"א, שהשעבוד של האשה לבעלה לתשמיש אינו מכח מצוות עונה (ואף השעבוד של האיש אינו רק מכח מצוות עונה):
    "ומסתברא דלאו משום מצוה בלבד קאמר, אלא משום דנשתעבדו זה לזה לכך, שעל ידי כך עמדו ונשאו... ועוד תדע לך, שהרי האשה אינה מצווה בעונה, ואפילו הכי באוסרת הנאתה
    על בעלה לא חייל נדרה כלל ואין צריך להפר מהאי טעמא דשעבודי משעבדא ליה". עוד למדנו בירושלמי (כתובות ה, ח) שאשה משועבדת לא רק לתשמיש אלא גם להיות פת בסלו של
    בעלה. ועיין לעיל הרחבות לפ"א, ב, ה, על השעבוד של בני הזוג לחיי אישות.
</p>
<p dir="RTL">
ומלשון הרמב"ם (אישות טו, יח) מבואר ששיעבוד האשה הוא בכל עת שיחפוץ הבעל, אף מעבר לעונות שקבעו חכמים: "ולא תמנע מבעלה כדי לצערו עד שיוסיף באהבתה אלא    <strong>נשמעת לו בכל עת שירצה</strong>".
</p>
<p dir="RTL">
    וכן כתב הנצי"ב (משיב דבר ד, לה): "וקנין אשה לאיש בעניני אישות, הוא מועיל לא מבעיא לדעת הרמב"ם שאסור לבעול פנויה, אפילו לדעת החולקים - אינו אלא רשות, אבל
אינה מחויבת להזקק לו, ואם הוא מאנסה ח"ו חייב לשלם בושת ופגם, והרי הוא כגזלן, וכאשר יקום איש על רעהו והכהו.    <strong>משא"כ אשה שהיא קנויה לו, היא מחויבת להזקק בכל עת שירצה,</strong> ואם אינה מזדקקת לו ברצון - יכול לכופה, כמו שהאדון כופה שפחתו לעשות מלאכתו,
    <button type="button" id="1017" onclick="ok.performClick(id);">הערה 17</button>
    וכ"ז הם דברים ברורים, ואין כדאי להפוך עוד בזה".
</p>
<p dir="RTL">
    וכ"כ באג"מ או"ח ד, עה: "דמצות וחיוב עונה שעל הבעל לאשתו וכן לשמח אשתו, פשוט שהוא רק כשטובלת ורוצית בתשמיש, שאיכא לאו דלֹא יִגְרָע ועצם החיוב והמצוה. אבל
    כשהיא אינה טובלת מאיזה טעם שהוא, ליכא שום חיוב על הבעל לזרזה ללכת לטבול בשביל קיום עונה ושמחת אשתו, ועליה הוא חיוב מצד שעבוד האשה להבעל שיוכל לבועלה בזמן
    העונה שקבעו חכמים. ומסתבר כשאיכא צער להבעל אף שלא בזמן עונה - איכא עליה שעבוד להבעל, והוא מלבד שזמני העונה נקבעו לפי כח וזמן שיש להאיש".
</p>
<p dir="RTL">
    ועוד שם: "על כל פנים אף שבזמן שקשה לפניה לקבל תשמיש היא פטורה משעבודה, מכל מקום קביעות חיוב העונה נקבעו לפי כח וזמן שיש להאיש. וכן הוא לשון הרמב"ם ריש פרק
    י"ד מאישות: עונה האמורה בתורה לכל איש ואיש כפי כחו וכפי מלאכתו, וכן הוא לשון הטור וש"ע ריש סימן ע"ו, שלכן משמע שהאשה משועבדת להבעל לתשמיש בכל זמן שרוצה, אף
    שלא בזמן העונה, אם היא בבריאותה. והבעל אינו מחוייב אלא בימי העונה שקבעו חכמים ובליל טבילה ובשעה שיוצא לדרך, וכן כשהוא מכיר בה שהיא משדלתו ומרצה אותו ומקשטת
    עצמה לפניו, כדאיתא באו"ח סימן ר"מ".
</p>
<p dir="RTL">
    וכך משמע מהגר"א, שהרמ"א אה"ע כה, ב, כתב: "ויכול לעשות עם אשתו מה שירצה, בועל בכל עת שירצה". ופירש הגר"א שם יד: "בועל בכל כו'. ז"ש שם: משל לבשר כו', ר"ל
    בעונתה ושלא בעונתה". ומשמע שהיא חייבת להישמע לו אפילו שלא בעונתה.
</p>
<p dir="RTL">
    וכ"כ הרב בספר: "וכן מצווה וחובה על האשה להיענות לבעלה אם הוא מבקש להתחבר אליה יותר פעמים מחובת עונתו".
</p>
<a name="74"></a><h2 dir="RTL">
    ח, ה - דברי המהרי"ט
</h2>


<p dir="RTL">
    בשו"ת מהרי"ט א, ה, כתב: "דהא ודאי לא משעבדה ליה בכל שעה אם היא אינה רוצה, שלא מצינו מורדת אלא באומרת מאיס עלי או מצערנא ליה, אבל אם היא טוענת בעונה האמורה
    בתורה הטיילין וכו', נראה דלא כייפי לה, שאינה שבוייה חרב להזדקק לו בכל שעה". והעתיקו בבאר היטב אה"ע עז, ז.
</p>
<p dir="RTL">
    ויש שרצו להבין מדברי המהרי"ט שאין חובה על האשה להיענות לבעלה מעבר לזמני העונה. אבל נראה שאין כוונת מהרי"ט לבטל את שיעבודה של האשה לבעלה, אלא הוא בא לסייג
    שני דברים: א. אי אפשר להגזים בזה, ולכן האשה לא משועבדת לבעלה בכל שעה. כלומר, אם לבעלה דרישות מופרזות, אכן היא אינה חייבת להיענות לו.
    <button type="button" id="1018" onclick="ok.performClick(id);">הערה 18</button>
    ב. למרות שהיא חייבת להיענות גם כשהוא רוצה יותר מהעונות הקבועות להם, אם היא מסרבת לכך היא לא נחשבת מורדת, מכיוון שהיא לא מסרבת בגלל טענת מאיס עלי, או כדי
    לצער את בעלה, עובדה שהיא מקיימת את העונות הקבועות.
</p>
<a name="75"></a><h2 dir="RTL">
    ח, ו - קביעת זמני העונה
</h2>


<p dir="RTL">
    כתב חכמת אדם קכח, יח: "ואפילו העונה שקצבו חכמים שלא לפחות, הוא דוקא במי שגופו בריא... אבל מי שאינו בריא, אינו חייב אלא לפי מה שאומדין אותו שיכול לקיים.
    ואפילו תלמיד חכם, דמדינא עונתו משבת לשבת, ראיתי בצוואת רבי יחזקאל סג"ל לנדא מפראג שצוה לתלמידיו פעמיים בשבת, והעיקר הכל לפי מה שהוא אדם. ועוד נראה לי,
    דאפילו בכל מקום שאסור לשמש, כגון ביום וכיוצא בו, אם חס ושלום יצרו מתגבר עליו ומתירא שיוציא חס ושלום זרע לבטלה - מותר לשמש בכל אופן, ולכן לא העתקתי העונות,
    והרוצה לעיין יעיין באורח חיים ריש סימן רמ ובאבן העזר סי' עו".
</p>
<p dir="RTL">
    אמנם ביאר הרב שעולה מהמשנה, הגמרא, הראשונים והאחרונים, שיש מקום חשוב לבאר את גדרי העונות, כי זו ההדרכה המאוזנת, וצריך כל אדם לדעת שאם הוא משתוקק להרבות
    יותר, עליו לשקול זאת כראוי, שלא יהיה כתרנגול שמגזים בענייני התשמיש (עי' ברכות כב, א), שהחיבור הגשמי צריך לבטא את החיבור הרוחני, וכשמרבים בגשמי לפעמים
    הרוחני מתפוגג. וכן כאשר שני בני הזוג רוצים למעט, מתוך מחשבה שבזה הם מתקדשים, עליהם לשקול זאת היטב, שמא מצא היצר הרע מקום בלבבם לבטל מצווה מהתורה בתואנה של
    צדיקות.
</p>
<a name="76"></a><h2 dir="RTL">
    מצוות עונה בליל טבילה
</h2>
<a name="77"></a><h2 dir="RTL">
    ט, א - ליל טבילה
</h2>


<p dir="RTL">
    ברכות כד, א: "אמר רב המנונא בריה דרב יוסף, זימנא חדא הוה קאימנא קמיה דרבא ואמר לי: זיל אייתי לי תפילין, ואשכחתינהו בין כר לכסת שלא כנגד ראשו, והוה ידענא
    דיום טבילה הוה, ולאגמורן הלכה למעשה הוא דעבד". פירש רש"י: "יום טבילה הוה - יום שטבלה אשתו, דהוה ליה ליל תשמיש" (אמנם כמה ראשונים פירשו שרבא טבל ולא אשתו,
    וכ"כ תר"י שם טו, א, מדפי הרי"ף: "כלומר שהיה יודע שטבל לקריו ושמש מטתו, שמנהגם היה לטבול כשהיו משמשים מטותיהם", וכ"כ הריטב"א).
</p>
<p dir="RTL">
    רוב הראשונים, ובתוכם הרמב"ם, לא הזכירו שיש חיוב לפקוד את אשתו בליל טבילה. אמנם הטור רמ, א, כתב: "וכל אדם צריך לפקוד את אשתו בליל טבילתה". וכתב הב"י שהמקור
    מהגמ' ברכות ע"פ רש"י. וכ"כ שו"ע אה"ע עו, ד. עוד כתב שו"ע או"ח תקעד, ד: "מצוה להרעיב אדם עצמו בשנת רעבון, ואסור לשמש בו מטתו חוץ מליל טבילה. ולחשוכי בנים
    מותר".
    <button type="button" id="1019" onclick="ok.performClick(id);">הערה 19</button>
</p>
<p dir="RTL">
    כתבו כמה אחרונים שלא ברור שיש חיוב לשמש בליל טבילה, כ"כ נוד"ב (תניינא קיז): "דבליל הטבילה, אף אם נודה שהיא מצוה, אכתי לא מצינו שהוא חובה... ולמדוה רק ממה
    שאמרו בברכות דף כד יום טבילה הוה וכו', וראיה זו יש לדחות דאולי דרך ארץ הוא אבל לא מצוה". ומעין זה כתב בשו"ת חת"ס (יו"ד קע): "דהך מצוה מחודש מאחרונים, דליל
    טבילה אין לה שורש כי אם ממ"ש ב"י בשם ירושלמי בא"ח סי' תקעד דמותר לשמש בשני רעבון, וכבר דחה ליה מג"א שם סק"ה דוקא בחשוכי בנים, וגם אליה רבה שם הוסיף עוד דהא
    טבילה בזמנה לאו מצוה, ועוד הא לית לן טבילה בזמנה כלל שהם ספק זבות... ועוד יש לומר, דמה שהרגילו לומר דעונת ליל טבילה מצוה - משום דעל ידי כך האשה זריזה
    למטבל, דרוצה אשה בקב ותפלות, ואילולי כן היתה מתעצלת ולא היה לבעל פת בסלו, ובא לידי הרהור עבירה ח"ו".
</p>
<p dir="RTL">
    אמנם בפועל כמעט תמיד האשה משתוקקת לבעלה בליל טבילה, ואזי המצווה מדאורייתא, כפי שלמדנו לעיל (ח, א). וכ"כ בשאילת יעב"ץ (ב, י) שחייב מדאורייתא לפקוד את אשתו
    בליל טבילתה, מכיוון שאז האשה משתוקקת לבעלה: "ואין לך שעה שאשה משתוקקת לבעלה יותר מליל טבילה". וכ"כ לבוש רמ, א: "וחייב אדם לפקוד את אשתו בליל טבילתה, מפני
    שאז היא מתאוה אליו יותר". וכ"כ שאילת יעקב א, קיג, "דסברא היא דעל ידי שנתרחקו זה מזה משתוקקים זה לזה, וממילא הוי מצוה". ולמד גם מנדה לא, ב: "היה רבי מאיר
    אומר: מפני מה אמרה תורה נדה לשבעה? - מפני שרגיל בה וקץ בה, אמרה תורה: תהא טמאה שבעה ימים, כדי שתהא חביבה על בעלה כשעת כניסתה לחופה". וכ"כ בשו"ת מהר"ם בריסק
    ג, לה.
</p>
<p dir="RTL">
    וכ"כ הרב בספר, שמצווה על האיש לפקוד את אשתו בליל טבילתה, והוסיף: "ואם התרשל בכך, ביטל מצווה מהתורה ועבר באיסור חמור של אונאת אשתו, מפני שזה אחד מהדברים
    המעליבים ביותר, שאשה טובלת ונטהרת מטומאתה ובעלה אינו משתוקק להתחבר עימה".
</p>
<a name="78"></a><h2 dir="RTL">
    ט, ב - מעלת ליל טבילה לפי הזוהר והמקובלים
</h2>


<p dir="RTL">
    זוהר בראשית נ, א: "האי מאן דאתתיה ביומי מסאבו דילה ונטיר לה כדקא יאות, כל אינון יומין זווגא עלאה אזדווג בהדיה דישתכח דכר ונוקבא. כיון דאתדכיאת אתתיה - בעי
    לחדתא לה חדוה דמצוה חדוה עלאה (מי שאשתו בימי טומאה שלה ושומר מצוות נדה כראוי, כל אותם הימים זיווג עליון מזדווג בו שיימצא זכר ונקבה. כיוון שנטהרה אשתו -
    צריך לשמחה בשמחה של מצווה, בשמחה עליונה)". ומשמע שהקדושה של ליל טבילה שורה עליהם לפי הזהירות בימי הנדה.
</p>
<p dir="RTL">
    וכתב הבן איש חי בשו"ת תורה לשמה קמב: "כי טבילת מצוה אם אירע בחול, אפילו רבינו (האר"י) זצ"ל בעצמו היה מקיים אותה בזמנה, ולא היה דוחה אותה עד ליל שבת. ואף על
    גב דלדידיה אסור הזווג בחול, עכ"ז בליל טבילה אז החול דינו כשבת, וכן איתא בזוהר על ליל טבילה ועל לילה שהוא בא מן הדרך, שיש מעלה לאותה לילה בענין הזווג, כמו
    הזווג הנעשה בליל שבת. ולכן ודאי שצריך לקיים מצות עונתה בזמנה, ואפילו אם אשתו תתרצה בזה ותמחול - לא אריך למעבד כן לדחות המצוה, ועיין מ"ש בצוואות רבינו יהודה
    החסיד ז"ל סי' מ"א וז"ל: לא יניח אדם מלזקוק עם אשתו ליל שטבלה בה, ע"ש, לכן יש ליזהר".
</p>
<p dir="RTL">
    וכתב השל"ה (מס' ר"ה נר מצוה ח) שראוי לא לשמש מיטתו בראש השנה, "ואם הוא ליל טבילה, נראה לי שהוא כמעט מצוה הבאה בעבירה כשיפרוש מאשתו, רק יזדווג עמה באימה
    וביראה, ובקדושה יתירה, ולא ינהג עם אשתו הרבה שחוק, רק לקיים מצות עונה, ויחזור ויטבול בשחרית".
</p>
<p dir="RTL">
    וכתב לקט יושר (או"ח עמ' מו): "ואמר לי (תה"ד): מי שאין לו כח לקיים שתי עונות בשבוע אחת, בליל טבילתה ובליל שבת אח"כ, יתקיים של ליל טבילתה משום דאין לדחות
    המצוה, אף על פי שנשים שלנו אינן טובלות בזמנן".
</p>
<a name="79"></a><h2 dir="RTL">
    ט, ג - מעלת ליל טבילה מצד פרו ורבו
</h2>


<p dir="RTL">
    נדה לא, ב: "ואמר רבי יצחק אמר רבי אמי: אין אשה מתעברת אלא סמוך לוסתה, שנאמר (תהלים נא, ז): הֵן בְּעָווֹן חוֹלָלְתִּי. ורבי יוחנן אמר: סמוך לטבילה, שנאמר
    וּבְחֵטְא יֶחֱמַתְנִי אִמִּי".
</p>
<p dir="RTL">
    בבא מציעא פד, א: "רבי יוחנן הוה אזיל ויתיב אשערי טבילה, אמר: כי סלקן בנות ישראל מטבילת מצוה לפגעו בי, כי היכי דלהוו להו בני שפירי כוותי, גמירי אורייתא
    כוותי".
</p>
<a name="80"></a><h2 dir="RTL">
    מצוות עונה ביוצא לדרך
</h2>
<a name="81"></a><h2 dir="RTL">
    ט, ד - חיוב פקידה כשיוצא לדרך
</h2>


<p dir="RTL">
    יבמות סב, ב: "ואמר רבי יהושע בן לוי: חייב אדם לפקוד את אשתו בשעה שהוא יוצא לדרך, שנאמר (איוב ה, כד): וְיָדַעְתָּ כִּי שָׁלוֹם אָהֳלֶךָ וגו'. הא מהכא נפקא?
    מהתם נפקא: וְאֶל אִישֵׁךְ תְּשׁוּקָתֵךְ - מלמד שהאשה משתוקקת על בעלה בשעה שהוא יוצא לדרך! אמר רב יוסף: לא נצרכה אלא סמוך לווסתה. וכמה? אמר רבא: עונה. והני
    מילי לדבר הרשות, אבל לדבר מצוה - מיטרידי".
</p>
<p dir="RTL">
    כפי שמבואר בגמ', הטעם שצריך לפקוד את אשתו כשיוצא לדרך הוא משום שאז ההשתוקקות גוברת, וכ"כ רש"י 'בשעה': "משום שמתאוה לו באותה שעה יותר". וכ"כ הראב"ד (בעלי
    הנפש שער הקדושה): "והשלישית (מן הכוונות בחיבור) אף על פי שאין בה לא זה ולא זה (לא לכוונת פריה ורביה ולא לתיקון הוולד), אלא שהיא משתוקקת אליו... וכן בעת
    צאתו לדרך, שבודאי היא משתוקקת אליו". וכבר למדנו (לעיל ח, א) שכשהאשה משתוקקת - מצוות עונה מדאורייתא גם מעבר לזמני העונה, וכ"כ טור ושו"ע אה"ע עו, ד.
</p>
<p dir="RTL">
    הרי שמצווה מדאורייתא לפקוד את אשתו בתשמיש כשיוצא לדרך, וכ"כ אגרות משה אה"ע ג, כח: "וכן ביוצא לדרך שאמר ריב"ל ביבמות דף סב דחייב לפוקדה, מטעם זה שהאשה
    משתוקקת, שהוא ודאי חיוב מדאורייתא, מדא"ר יוסף דאפילו סמוך לוסתה יפקדנה לפרש"י ועוד הרבה ראשונים שהביא הב"י ביו"ד סימן קפד בד"ה ומ"ש שי"א עיין שם. ואם היה
    רק מדרבנן לא מסתבר שהיה שייך להתיר בסמוך לוסתה". וכ"כ שאילת יעב"ץ ב, י (ובסידורו סדר השכיבה מדור ד, יא); ובית אב"י ב, עא.
</p>
<a name="82"></a><h2 dir="RTL">
    ט, ה - הגדרת דרך
</h2>


<p dir="RTL">
    כתב היעב"ץ (הגהותיו ליבמות שם) שרק אם יוצא לדרך כזו שיעבור זמן עונתו הקבועה - חייב לפוקדה: "לפי שפורש ממנה ולא תדע עת בואו, והיינו ודאי שפורש לדרך רחוקה,
    אבל אם הדרך קרובה כדי שישוב לביתו קודם שתעבור עונה הקצובה לה, נראה לי שאינו חייב להוסיף על חיוב עונתו". והוסיף שכל זה בעונת טיילים, פועלים, ותלמידי חכמים,
    אבל בעונת חמרים או גמלים, מכיוון שמועד חזרתם לא ידוע - חייב לפוקדה. וכ"כ עולת שמואל יו"ד צח; תורת חיים רמ, ד; בדי השולחן קפד, סה; טהרת הבית א, ב, משמרת
    הבית יא.
</p>
<p dir="RTL">
    בקנה בושם קפד, יז, העיר על היעב"ץ: "אמנם דבריו צ"ע, דכיון שהחיוב משום השתוקקות האשה לבעלה, כדדרשינן ביבמות ובעירובין מקרא וְאֶל אִישֵׁךְ תְּשׁוּקָתֵךְ
    (בראשית ג, טז), אם כן איך שייך לתלות הדבר בזמני חיוב העונה, דמסתבר דההשתוקקות נמשך מחמת עצם הפרידה, ואיך שייך לתלות הדבר בזמני העונה אחרי שהוא תלוי במציאות
    ההשתוקקות". ולכן סיים: "ועל כן נראה דאי אפשר להגדיר הדבר, אלא העניין תלוי במציאות ההשתוקקות ויש לדון בכל מקרה לפי מה שהוא". וכ"כ בחוט שני קפד, יט: "והאמת
    שדבר זה תלוי בהרגשה, שזמן כך וכך שלא נמצא בביתו איכא השתוקקות, ופשוט שאם חוזר באותו יום - אין לו דין יוצא לדרך. אבל אם הוא אדם שרגיל להיות בביתו ונוסע
    ליומיים מביתו חשיב יוצא לדרך ואף שעדיין לא הגיע זמן מצוות עונתו, דמסתמא בשיעור זמן זה איכא השתוקקות".
</p>
<p dir="RTL">
    וכ"כ הרב בספר שכל זוג לפי געגועיהם, ובתנאי שלפחות לילה אחד אדם ישן מחוץ לביתו: "ואיזו היא נסיעה שיש מצוות עונה לפניה? נסיעה שגורמת לתחושת פירוד וגעגועים,
    כל אדם לפי מה שהוא. ובכל אופן מדובר על נסיעה של לפחות לילה אחד מחוץ לבית". כהמשך לכך ביאר הרב בעל פה שהיוצא לחו"ל ליומיים ועונתו פעמיים בשבת, חייב לפקוד את
    אשתו לפני שיצא לדרך, שהואיל והדרך רחוקה, גם כשהטיסה לזמן קצר, הגעגועים גוברים והרי זה יוצא לדרך. ובני זוג שרגילים תמיד לישון יחד, גם אם יסע האיש ללילה אחד
    מחוץ לבית, כאשר קשה עליהם הפרידה, הרי שיש חיוב עונה לפני כן, כדין היוצא לדרך. והוסיף הרב שאפשר להבין מדברי היעב"ץ שגם הוא מסכים לזה. רק רצה לומר, שכאשר
    במשך היציאה לדרך לא תעבור העונה, אם אין געגועים מיוחדים, אין חובה מדין יוצא לדרך.
</p>
<p dir="RTL">
    בדומה לזה כתב בשיעורי שבט הלוי קפד, י, ג: "נראה דבזמננו שאפשר לנסוע למרחקים ולחזור תוך שיעור העונה... פשיטא דהיוצא לכשנוסע לחו"ל למרחקים גדולים חשיב נמי
    כיוצא לדרך, ואף ברגיל לנסוע למרחקים, דכיוון שהמרחק גדול מאד מסתבר דיש השתוקקות יותר, ואף על פי שחוזר קודם העונה. וכן יש לומר ביוצא לצבא כשהולך למקום סכנה.
    ומכל מקום, נראה דכל זה אם אינו לן על כל פנים לילה אחד בביתו".
</p>
<a name="83"></a><h2 dir="RTL">
    ט, ו - זמן הפקידה
</h2>


<p dir="RTL">
    בפשטות הפקידה בלילה שלפני היציאה, וכ"כ הב"ח אה"ע כה, ג: "דלאו ביום יציאה קאמר, אלא בלילה שלפניו שסמוך ליום יציאה יפקדנה בתשמיש". וכ"כ מ"א רמ, כט; א"ר רמ,
    כג. וכך עולה מדברי הרמ"א (שו"ת קלב, ב): "ועוד, דבגמרא לא קאמר ביום שיוצא לדרך רק בשעה שיוצא לדרך, ולא באותה שעה ממש קאמר, אלא ר"ל בעת ההיא. ויוכל לקיים
    המצוה קודם היום ההוא, ולילה כיום יאיר לך".
</p>
<p dir="RTL">
    אולם במ"א רמ, כט, כתב שבבראשית רבה סד, ה, משמע שהפקידה היא ביום ממש, ובא"ר דחאו.
</p>
<a name="84"></a><h2 dir="RTL">
    ט, ז - יציאה לדבר מצווה
</h2>


<p dir="RTL">
    למדנו בגמ' שהיוצא לדבר מצווה אינו חייב לפקוד את אשתו, ומסביר רש"י 'וה"מ': "אבל לדבר מצוה לא, משום דטריד במצוה, אי נמי מיטריד בתשמיש ויבטל ממצוה". כלומר,
    הטעם הראשון משום שטרוד במצוותו, והעוסק במצווה פטור מן המצווה. והטעם השני שאפילו אם אינו טרוד במצווה, יש חשש שמא העיסוק בעונה יגרום לביטול המצווה. והביא שני
    טעמים אלו הב"ח או"ח רמ, א.
</p>
<p dir="RTL">
    ובנימוקי יוסף כתב כטעם השני: "דהיינו לפדיון שבויים והדומה לו אינו חייב להתעכב אפילו שעה א', דדילמא מטריד, כלומר שמא לא ימצא עוד, שיירא ויהיה מְעֻוָּת לֹא
    יוּכַל לִתְקֹן (קהלת א, טו)".
</p>
<a name="85"></a><h2 dir="RTL">
    ט, ח - בא מן הדרך
</h2>


<p dir="RTL">
    כתבו פוסקים רבים שכשם שחובה לפקוד את אשתו כשיוצא לדרך, כך חובה לפקוד את אשתו כשבא מן הדרך, מפני שבעקבות הפרידה גברו הגעגועים וההשתוקקות. וכ"כ מנורת המאור
    נר ג, כלל ו, קעז; שאילת יעב"ץ ב, י; כף החיים או"ח רמ, יח (והביא שכך מתבאר בזוהר; עיין לקמן ט, טז); וכך עולה מא"ר תקנח, ד, ומ"ב תקנח, ב. וכפי שאמרו חכמים
    (ב"מ קז, א): "בָּרוּךְ אַתָּה בְּבֹאֶךָ (דברים כח, ו) - שלא תמצא אשתך ספק נדה בשעת ביאתך מן הדרך".
</p>
<p dir="RTL">
    חידש הרשב"א (נדה טו, ב) שאפשר שמותר לפקוד את אשתו כשבא מן הדרך אפילו בעונת ווסתה: "ושמא אף בזו הקלו בבא מן הדרך, כדרך שהתירו לפקוד את אשתו בשעה שהוא יוצא
    לדרך, ואפילו בעונה הסמוכה לוסת". וכך עולה מנשמת אדם קלו, א, שאין הבדל בהשתוקקות האשה בין היוצא לדרך לבין הבא מן הדרך: "ונראה לי דהוא הדין בבא מן הדרך,
    שאמרו בגמרא (סנהדרין קג, א) וסמכו על פסוק (תהלים צא, י) לֹא תְאֻנֶּה כו' שלא תבוא מן הדרך ותמצא אשתך ספק נדה, ופרש"י שאז מתאווה לזיווג, וא"כ בוודאי שגם
    האשה מתאוה, וכשתתאוה אז היא מצות עונה". ודבריו הובאו בשער הציון או"ח תקנד, מו.
</p>
<p dir="RTL">
    אמנם למעשה הסכימו הפוסקים שאין להקל בתשמיש בעונת הווסת לבא מן הדרך, וכ"כ בינת אדם קח, ב; סדרי טהרה (חידוד הלכות); האלף לך שלמה רכ. וכ"כ דעת תורה קפד, י,
    שמדברי שאר הפוסקים משמע שלא כרשב"א. וכ"כ הרא"ה במפורש (בדק הבית ז, ב): "אף על פי שהתירו ליוצא לדרך, לא התירו לבא, שהיא משתוקקת ליוצא יותר".
</p>
<p dir="RTL">
    וכן ביאר בשיעורי שבט הלוי קפד, י, ב, שאמנם מצווה לפקוד את אשתו כשבא מן הדרך, אבל אין זה חיוב כמו ביציאה לדרך, משום שאין כל השתוקקות שווה לחברתה, וכשם שלא
    התירו לבעול בעונת הווסת כשהאשה נמצאת בביתה והיא משתוקקת, כך גם אין להתיר בהשתוקקות שנגרמת על ידי ביאת בעלה מן הדרך.
</p>
<p dir="RTL">
    ומכל מקום יש לזרז במצוות הפקידה לשב מן הדרך, ושלא כמו שנוהגים עובדים רבים בחברות בינלאומיות, שמתוך שאינם שומרים תורה, אינם מקיימים את המצווה בצאתם ובחזרתם,
    ופורצים את חומת ביתם ובוגדים בנשותיהם, וממילא כשחוזרים לארץ, אינם מתגעגעים לנשותיהם, ורצים מהמטוס לעבודתם כשמצפונם נוקף, ואין שלום בנוויהם מפני שהחריבוהו.
</p>
<a name="86"></a><h2 dir="RTL">
    ט, ט - כשהאשה יוצאת לדרך
</h2>


<p dir="RTL">
    כתבו כמה אחרונים שכשהאשה יוצאת לדרך, אין חיוב לפוקדה, ובודאי שאין היתר לשמש בעונת הווסת (קנין תורה ב, כה; משנה הלכות ט, קעז; טהרת הבית א, יג; בדי השולחן
    קפד, עא).
</p>
<p dir="RTL">
    אמנם הרב כתב בספר: "וכן הדין לגבי אשה שנצרכת לנסוע מביתה, אם נסיעתה גורמת לתחושת געגועים או ביטול אחת העונות, מצווה לקיים את החיבור בלילה שלפני היציאה".
    וזה מפני שהדין בנוי על הגעגועים שבין בני הזוג, וממילא אין הבדל מי נוסע. וכ"כ שו"ת שרגא המאיר ב, מג. וגם המחמירים (טהרת הבית; משנה הלכות; וקנה בושם קפד, יז)
    כתבו שאם בפועל האשה משתוקקת כשהיא נוסעת - בודאי שמצווה לפוקדה.
</p>
<p dir="RTL">
    אמנם לא מצאנו מי שמתיר לפקוד את אשתו סמוך לווסתה כשהאשה יוצאת לדרך. ואולי בזה קשה יותר להקל, כי יותר חששו שמא הבעל יבגוד בעת נסיעתו, ולכן התירו לו לפקוד את
    אשתו אף סמוך לווסתה.
</p>
<a name="87"></a><h2 dir="RTL">
    ט, י - פקידה בעונת הווסת
</h2>


<p dir="RTL">
    יבמות סב, ב: "ואמר רבי יהושע בן לוי: חייב אדם לפקוד את אשתו בשעה שהוא יוצא לדרך, שנאמר (איוב ה, כד): וְיָדַעְתָּ כִּי שָׁלוֹם אָהֳלֶךָ וגו'. הא מהכא נפקא?
    מהתם נפקא: וְאֶל אִישֵׁךְ תְּשׁוּקָתֵךְ - מלמד שהאשה משתוקקת על בעלה בשעה שהוא יוצא לדרך! אמר רב יוסף: לא נצרכה אלא סמוך לווסתה. וכמה? אמר רבא: עונה. והני
    מילי לדבר הרשות, אבל לדבר מצוה - מיטרידי".
</p>
<p dir="RTL">
    הסביר רש"י ('וה"מ') שפקידה היינו בתשמיש המיטה. ואזי מצווה לשמש מיטתו כשיוצא לדרך אפילו בעונת הווסת, וזאת משום שווסתות דרבנן, ובמקום מצוות עונה לא גזרו.
    וכ"כ ראב"ד (שער תיקון הוסת אות א); רשב"א (תורת הבית ז, ב; ע"ע רשב"א שבועות יח, ב); רא"ה (בדק הבית ז, ב); רבנו ירוחם (נתיב כו); סמ"ג (ל"ת קיא) בשם רבי שמשון
    איש ירושלים.
</p>
<p dir="RTL">
    ולראב"ן (שיח), ווסתות דאורייתא, ואעפ"כ מצווה לפקוד את אשתו בתשמיש כשיוצא לדרך בעונת הווסת. והקשה הריטב"א (שבועות יח, ב): "היכי דחינן איסורא דאורייתא משום
    פקידת אשתו"? ותירץ: "ויותר היה נראה לומר דלעולם תשמיש ממש (לאפוקי מדעת רבנו תם ודעימיה באות הבאה), ופקידה דהתם נמי מדאורייתא גמירי לה, שהכתוב מבטיחו שלא
    יבא בכך לידי חטא שתראה בשעת תשמיש, והיינו דקאמר קרא: וּפָקַדְתָּ נָוְךָ וְלֹא תֶחֱטָא, והכי גמירי לפירושא דההוא קרא". והנצי"ב (העמק שאלה פט, סק"ד) הוסיף
    שמכיוון שהאשה משתוקקת לבעלה אזי הוי חיוב דאורייתא של עונה, ולכן למרות שיש איסור מדאורייתא לבוא על אשתו בעונת ווסתה, מצוות עונה דוחה את חובת הפרישה.
</p>
<p dir="RTL">
    ובלימוד הסוגיה אמר הרב שאפשר לבאר שביציאה לדרך יש השתוקקות מיוחדת ולכן התירו אף בעונת הווסת. והסביר הרב ששאלת הגמרא היא: מה החידוש בדברי ריב"ל, הרי ממילא
    ידוע שאשה משתוקקת לבעלה בשעה שהוא יוצא לדרך, וממילא חובה לאיש לפקוד את אשתו. לפיכך ביאר רב יוסף שהכוונה סמוך לווסתה, כלומר, מצד התשוקה לא היו מתירים סמוך
    לווסתה, אבל כיוון שיש כאן גדר חיוב מיוחד, כדי להיפרד בשלום ולמנוע בגידה, מותר גם סמוך לווסתה. ולפי המובא מהנצי"ב, צריך לבאר שיש אז תשוקה גדולה מעבר למקובל,
    ולכן החיוב נחרץ ודוחה את איסור החיבור סמוך לווסת. ועיין לקמן ט, יד.
</p>
<a name="88"></a><h2 dir="RTL">
    ט, יא - האוסרים לשמש סמוך לווסת
</h2>


<p dir="RTL">
    רבנו תם (ספר הישר מה) הקשה על רש"י (הנ"ל ט, י) ב' קושיות: א. פרישה סמוך לווסת מדאורייתא מהפסוק וְהִזַּרְתֶּם (ויקרא טו, לא), וכיצד התירו חכמים לעבור על
    איסור תורה. ב. גם למ"ד שהאיסור מדרבנן, איך אפשר להתיר איסור דרבנן בשביל יציאה לדבר הרשות. ולכן כתב שלא גורסים בגמ' 'לא נצרכה אלא סמוך לוסתה', אלא 'לא נצרכה
    אלא לאשתו נדה', וצריך לומר שהפקידה היינו בדברי ריצוי ופיוס ודיבור על ליבה. וכ"כ אור זרוע שנז; רז"ה (השגותיו על בעלי הנפש, ריש שער הווסתות); רא"ש (יבמות ו,
    י). והוסיף ספר התרומה נדה צג, שאף אם גורסים 'לא נצרכה אלא סמוך לווסתה' אין היתר לשמש בעונת הווסת, מכיוון שפרישה סמוך לווסת מדאורייתא.
</p>
<p dir="RTL">
    והסמ"ק (רמג) גרס כרש"י 'לא נצרכה אלא סמוך לוסתה', ולדעתו פרישה סמוך לווסת מדרבנן, ואעפ"כ אין היתר לפקוד בתשמיש, "כי איך נקל מפני דבר הרשות לעשות שום איסור
    מדרבנן". וכ"כ רוקח שז.
    <button type="button" id="1020" onclick="ok.performClick(id);">הערה 20</button>
</p>
<a name="89"></a><h2 dir="RTL">
    ט, יב - להלכה לגבי תשמיש בעונת הווסת
</h2>


<p dir="RTL">
    בשו"ע יו"ד קפד, י, כתב כרש"י ודעימיה: "הרוצה לצאת לדרך צריך לפקוד אשתו אפילו סמוך לוסתה". וכ"כ חוות דעת (קפד, חידושים כח), וכ"כ חכ"א קח, ז, שזו דעת רוב
    הפוסקים, וכ"כ בטהרת הבית ב, יא.
</p>
<p dir="RTL">
    והרמ"א שם כתב ע"פ הסמ"ג (לאווין קיא): "ומכל מקום המחמיר שלא לפקדה רק בדברי רצוי, תבוא עליו ברכה". והקשה מהרש"ל (הג' על הסמ"ג, מובא בתה"ש קפד, יט): "וקשה
    לי, איך שייך לומר והמחמיר תבוא עליו ברכה, הואיל ואמר חייב לפקוד את אשתו! אדרבא, זה קרוי חומר מי שמדקדק לקיים המצווה כהלכתה". והציע המהרש"ל פירוש אחר לדברי
    הסמ"ג, שהמחמיר על עצמו ומונע מלצאת לדרך סמוך לווסתה כדי שלא יכניס את עצמו למחלוקת - תבוא עליו ברכה. וכתב בתורת השלמים שכך ראוי לנהוג לצאת ידי כל הדעות.
</p>
<p dir="RTL">
    ולשו"ת חתם סופר (יו"ד קע), מה שכתב הרמ"א להחמיר ולפרוש מתשמיש, הוא מעיקר הדין. וכ"כ בדי השולחן קפד, עא.
    <button type="button" id="1021" onclick="ok.performClick(id);">הערה 21</button>
</p>
<a name="90"></a><h2 dir="RTL">
    ט, יג - שעת הווסת ממש
</h2>


<p dir="RTL">
    כתב הרא"ה (בדק הבית ז, ב) שמי שיש לה ווסת קבוע, יש לחלק בין שעת הוסת ממש שצריך לפרוש מדאורייתא, ואזי אסור בתשמיש אפילו אם יוצא לדרך; לבין עונת הווסת שלא
    בשעת הווסת ממש, שאז חיוב הפרישה מדרבנן ומצווה לפקוד את אשתו אפילו בתשמיש. וכ"כ הריטב"א (שבועות יח, ב) בשם הרמב"ן: "אלא דודאי דסמוך לוסתה שהזהירה תורה היינו
    סמוך ממש, כגון חצי שעה וכיוצא בו, ועונה האמורה בדברי רבי יאשיה מדרבנן היא לעשות גדר וסייג, דהא קיימא לן (נדה טז, א) וסתות דרבנן ולא דאורייתא, והיאך החמירה
    תורה לאסור עונה שלימה קודם לכן, אלא ודאי כדאמרן, והשתא היינו דשרו לה לעונה זו משום פקידת אשתו, ומשלך נתנו לך (עירובין קד, ב), כי הם אמרו והם אמרו, דכולה
    מדרבנן, וזו שיטת רבינו הגדול הרמב"ן ז"ל".
</p>
<p dir="RTL">
    אמנם הרשב"א ענה לרא"ה במשמרת הבית שמי שסובר ווסתות דרבנן, הוא הדין אפילו בשעת הווסת ממש, ולכן למעשה מצווה לפקוד את אשתו כשיוצא לדרך אפילו בשעת הווסת ממש,
    וכתב כן גם בשם הראב"ד.
</p>
<p dir="RTL">
    בבדי השולחן קפד, עא, כתב שנשים שלנו שאין להן שעה ממש קבועה לראייתן, יש להחמיר ולהחשיב את כל העונה כשעת ווסתן, וממילא יש לאסור את התשמיש בכל עונת הווסת.
    אמנם נראה שההולכים בשיטת השו"ע ומתירים בעונה הסמוכה לווסת, יתירו גם היום, שכל דבריו של בדי השולחן אליבא דהרמ"א.
</p>
<a name="91"></a><h2 dir="RTL">
    ט, יד - הבדל בין סוגי ההשתוקקות
</h2>


<p dir="RTL">
    יש לשאול: למה כשהאשה משתוקקת לבעלה בביתה אסור לפקוד אותה בעונת הווסת משום מצוות עונה, ואילו כשהיא משתוקקת לבעלה כתוצאה מיציאה לדרך מותר?
</p>
<p dir="RTL">
    ביאר בחכמת אדם קח, ז: "וחז"ל חששו שמא תזנה כיון שאין בעלה בעיר ואין אימת בעלה עליה, ולפיכך התירו אפילו סמוך לווסתה". והרחיב בבינת אדם שם: "וקשה, ומה בכך
    שהיא משתוקקת לבעלה, והא בכל עונה היא משתוקקת לבעלה, וכי נימא דבכל עונה מותר סמוך לוסתה, אם כן בטיילין ליכא אזהרה זו דוְהִזַּרְתֶּם וכו'... ועל כרחך באמת מה
    שכתבתי, וצריך לומר דכיוון שיוצא לדרך והיא מתאוה הרבה - תזנה, מה שאין כן בשאר עונה".
</p>
<p dir="RTL">
    באגרות משה אה"ע ג, כח, הסביר: "צריך לומר דיש חלוק בין היכא שלא נעשה ענין שמעורר השתוקקות אלא שהאשה בעצמה נתעורר לה תאוה, אף שזהו עונתה לתשמיש דחייבתו
    התורה, לא שייך להתיר סמוך לוסתה, דהרי יש איסור גם עליה לשמש סמוך לוסתה כמו עליו, וא"כ היה אסור לה להתעורר לתאוה ותשוקה זו עתה, דהיה נמצא שנחייבהו לסייע לה
    לעבור על האיסור דסמוך לוסתה. אבל כשצריך הבעל לצאת לדרך שהוא ענין המעורר בהכרח תאוה ותשוקה להאשה, כדדריש מקרא (בראשית ג, טז): וְאֶל אִישֵׁךְ תְּשׁוּקָתֵךְ
    דכן קבע השי"ת, שייך שיתירו האיסור דסמוך לוסתה, כיון שהתאוה והתשוקה היא מוכרחת ליכא חיוב עליה להבליג על תאותה שהוא צער גדול לה, וממילא הוא מחוייב מצד מצות
    העונה שהוא בלאו עליו אף לדחות איסור דסמוך לוסתה דרבנן לרש"י ודעימיה". ומעין זה כתב בבינת אדם בהסברו השני, ע"ש.
</p>
<p dir="RTL">
    ולעיל ט, י, ביאר הרב שביציאה לדרך יש תשוקה מיוחדת וגדולה מעבר למקובל, עיין שם.
</p>
<a name="92"></a><h2 dir="RTL">
    ט, טו - נסיעה ביום שלפני הטבילה
</h2>


<p dir="RTL">
    יש מפרשים שאדם צריך לעכב את יציאתו לדרך אם תוך עונה אשתו עומדת לטבול, וכ"כ הריטב"א (שבועות יח, ב): "ובשם רבינו מאיר הלוי מטליטולה ז"ל שמעתי שהיה מפרש דסמוך
    לוסתה דהתם היינו וסת של טבילה, שחייב להמתין עד שתטבול ויפקדנה, דוסת לשון זמן ומועד הוא, והפירוש הזה בלשון וסת מורגל בלשון חז"ל". וכ"כ נימוקי יוסף, ורמ"א
    יו"ד קפד, י: "ויש אומרים, אם אדם רוצה לילך לדרך ואשתו נדה ותטבול תוך עונה אחת, צריך להמתין".
</p>
<p dir="RTL">
    בשו"ת חתם סופר (יו"ד קסב) נשאל לגבי אשה שתוך עונה עומדת לטבול, ורוצה לנסוע עם אביה למצוות סנדקאות בלי רשות בעלה. והשיב שאע"פ שהולכת התינוק לברית המילה
    נחשבת מצווה, מכל מקום אשה - רשות בעלה עליה, ואמרו חז"ל: איזו אשה כשרה? העושה רצון בעלה. והוסיף: "הכא מי לא תעבוד מצוה רבה מזו בשמירת בעלה מן החטא? ואי משום
    דעדיין לא הגיע זמנה אלא בעונה הסמוכה, מכל מקום הך מצות מילה גם כן עדיין לא הגיע זמנה, ומאי אולמי למדחי האי מקמי הא. ודבר מצוה דש"ס מיירי במצוה שכבר הגיע
    שעתה, אי נמי אי אפשר להתקיים על ידי אחרים והיא והוא מחוייבים בכבוד המקום... על כן נראה לי שאינו נכון לעשות כן" (והובאו דבריו בפת"ש יו"ד קפד, כו).
</p>
<a name="93"></a><h2 dir="RTL">
    ט, טז - מעלת החיבור בשעה שבא מן הדרך מהזוהר
</h2>


<p dir="RTL">
    זוהר בראשית נ, א: "תא חזי, כל זמנא דבר נש אתעכב באורחא בעי לנטרא עובדוי, בגין דזווגא עלאה לא יתפרש מניה, וישתכח פגים בלא דכר ונוקבא (בא ראה, כל זמן שאדם
    מתעכב בדרך צריך לשמור מעשיו, כדי שהזיווג העליון לא יפרוש ממנו ויימצא פגום ללא זכר ונקבה), במתא אצטריך כד נוקביה עמיה, כל שכן הכא דזווגא עלאה אתקשרת ביה,
    ולא עוד אלא דהא זווגא עלאה נטיר ליה בארחא ולא מתפרשא מניה עד דיתוב לביתיה (אפילו בעיר צריך לשמור כשאשתו עמו, כל שכן כאן כשהוא בדרך, שאז הזיווג העליון מחובר
    בו, ולא עוד אלא שהזיווג העליון שומר עליו בדרך ולא פורש ממנו עד שישוב לביתו). בשעתא דעאל לביתיה בעא לחדתא דביתהו, בגין דדביתהו גרמא ליה ההוא זווגא עלאה
    (בשעה שבא לביתו, צריך לשמח את אשתו משום שאשתו גרמה לאותו זיווג עליון), כיון דאתא לגבה, בעי לחדתא לה בגין תרין גווני: חד בגין חדוותא דההיא זווגא חדוותא
    דמצוה היא, וחדוותא דמצוה חדוותא דשכינתא איהו (כיון שבא אצלה, צריך לשמח אותה בשביל שני טעמים: האחד, משום שמחת הזיווג שהיא שמחה של מצווה, ושמחת המצווה היא
    שמחת השכינה), ולא עוד אלא דאסגי שלום סתם (ולא עוד אלא שמרבה שלום סתם), הדא הוא דכתיב (איוב ה, כד) וְיָדַעְתָּ כִּי שָׁלוֹם אָהֳלֶךָ וּפָקַדְתָּ נָוְךָ
    וְלֹא תֶחֱטָא, וכי אי לא פקיד לאתתיה חטא איהו? הכי הוא ודאי, בגין דגרע יקר זווגא עלאה דאזדווגת ביה ודביתהו גרמא ליה (וכי אם אינו פוקד את אשתו, נחשב הדבר
    כחטא? כן הוא ודאי, משום שגורע כבוד הזיווג העליון שאשתו גרמה שיזדווג בו).
</p>
<p dir="RTL">
    וחד, דאי מתעברא אתתיה, זווגא עלאה אריקת בה נשמתא קדישא, דהאי ברית אקרי ברית דקודשא בריך הוא, ועל דא בעי לכוונא בחדוותא דא כמה דבעי בחדוותא דשבת דאיהו זווגא
    דחכימין (והשני, שאם אשתו מתעברת מאותו חיבור, הזיווג העליון משפיע בו נשמה קדושה, כי ברית הזו נקראת ברית של הקב"ה, ועל כן צריך לכוון בשמחה זו כמו שצריך לכוון
    בשמחת השבת, שהוא זיווג של תלמידי חכמים). ועל דא וְיָדַעְתָּ כִּי שָׁלוֹם אָהֳלֶךָ דהא שכינתא אתיא עמך ושריא בביתך (שהרי שכינה באה איתך ושורה בביתך), ועל דא
    וּפָקַדְתָּ נָוְךָ וְלֹא תֶחֱטָא. מאי וְלֹא תֶחֱטָא, לשמשא קמי שכינתא חדוותא דמצוה (לשמש לפני השכינה בשמחת המצווה)".
</p>
<a name="94"></a><h2 dir="RTL">
    מצוות עונה בשבת
</h2>
<a name="95"></a><h2 dir="RTL">
    י, א - עונג שבת על ידי קיום מצוות עונה
</h2>


<p dir="RTL">
    לעיל (ז, יב) למדנו שאחד הטעמים לעונת תלמידי חכמים בליל שבת הוא משום עונג שבת, וכפי שכתב רש"י (כתובות סב, ב, 'מע"ש'): "שהוא ליל תענוג ושביתה והנאת הגוף".
    וכ"כ הרמב"ם (שבת ל, יד): "תשמיש המטה מעונג שבת הוא, לפיכך עונת תלמידי חכמים הבריאים מלילי שבת ללילי שבת". וכ"כ שו"ע או"ח רפ, א.
</p>
<p dir="RTL">
    וטעם זה אינו רק לתלמידי חכמים אלא שייך לכולם, ולכן מצווה על כל אחד לענג את השבת על ידי קיום מצוות עונה, וכן מצינו (ב"ק פב, א) שתיקן עזרא אכילת שום בערב
    שבת: "ושיהו אוכלין שום בערב שבת - משום עונה, דכתיב (תהלים א, ג): אֲשֶׁר פִּרְיוֹ יִתֵּן בְּעִתּוֹ, ואמר רב יהודה, ואיתימא רב נחמן, ואיתימא רב כהנא, ואיתימא
    רבי יוחנן: זה המשמש מטתו מערב שבת לערב שבת. תנו רבנן: חמישה דברים נאמרו בשום: משביע, ומשחין, ומצהיל פנים, ומרבה הזרע, והורג כנים שבבני מעיים; ויש אומרים:
    מכניס אהבה ומוציא את הקנאה". ובירושלמי מגילה ד, א: "התקין שיהו אוכלין שום בלילי שבתות שהוא מכניס אהבה ומוציא תאוה (שהוא מכניס אהבה מתוך שמשמח הלב, ומוציא
    תאוה להזדקק לאשתו ומצות עונה בלילי שבת, קרבן העדה)".
</p>
<p dir="RTL">
    וכ"כ הרמב"ם (פיהמ"ש נדרים ח, ד), שמצווה לכל אחד לענג את השבת על ידי קיום מצוות עונה: "והיה דרכם לאכל שום בלילי שבתות ובתחילת הלילה, לפי שהיה עוזר להם
    לתשמיש לפי מאכליהם וארצם. וכבר ידעת שעונת תלמידי חכמים מלילי שבת ללילי שבת, נוסף לכך שהשבת עצמו חובה להתענג בו בכל אופן מאופני העונג לכל אדם". וכ"כ הטור
    או"ח רפ: "ויהא זהיר לקיים עונתו". וכ"כ תוס' יום טוב (כתובות ה, ט).
</p>
<p dir="RTL">
    וכן מוכח ממשנה נדרים סג, ב, שתקנת עזרא לאכול שום בליל שבת נתקנה עבור כל ישראל: "קונם שום שאני טועם עד שתהא שבת - אינו אסור אלא עד לילי שבת, שלא נתכוון זה
    אלא עד שעה שדרך בני אדם לאכול בשום (מתקנת עזרא, ר"ן)". וכך עולה מדברי רש"י (ב"ק פב, א): "משום עונה - שמצות עונה בלילי שבת כדרב יהודה, והשום מרבה את הזרע
כדלקמן". וכ"כ הרא"ש (ב"ק ז, יט): "ושיהו אוכלין שום בערב שבת - דזמן עונה היא בשבת, שנאמר (שמות לא, טז): וְשָׁמְרוּ <strong>בְ</strong>נֵי    <strong>יִ</strong>שְׂרָאֵל <strong>אֶ</strong>ת <strong>הַ</strong>שַּׁבָּת, ראשי תיבות - ביאה". עוד ביארו ב"ח (או"ח רפ, ב) ויעב"ץ (סידור בית יעקב פ"א
    לזווג של שבת, ב), שיש לפרש וְשָׁמְרוּ - המתנה וציפיה, וכפי שפירשו על הפסוק (בראשית לז, יא) "וְאָבִיו שָׁמַר אֶת הַדָּבָר".
</p>
<a name="96"></a><h2 dir="RTL">
    י, ב - מעלת קיום מצוות עונה בשבת
</h2>


<p dir="RTL">
    כתב בעל הטורים שמות כא, י: "וְעֹנָתָהּ - חסר וי"ו, לומר לך שעיקר עונה בשבת ולא בשאר ששת ימי החול (כתובות סב, ב)".
</p>
<p dir="RTL">
    אלשיך שמות כא י: "וְעֹנָתָהּ - ליל שבת, לעלות אל גן עדן העליון כמדובר, לא יגרע". עיין לעיל ז, יג, מקורות מהזוהר על מעלת קיום מצוות עונה בשבת לתלמידי חכמים.
</p>
<a name="97"></a><h2 dir="RTL">
    י, ג - הקדמת הפיוס מערב שבת
</h2>


<p dir="RTL">
    כתב הב"ח או"ח רפ, ב: "צריך ליזהר שקודם שיגיע הלילה חייב להראות תוספות חיבה ואהבה עם זוגתו, ואין צריך לומר שלא ירגיל שום קטטה מערב שבת, ואם היה לו עמה איזה
    קטט - שיפייסנה מקודם שנכנס שבת. וזהו שכתב (הטור): ויהא זהיר לקיים עונתו, דזהירות הוא קודם מעשה, ורצה לומר בזהירות זה שירדוף בינו לבינה אהבה ואחוה כל ערב
    שבת כדי שלא יגיע שום ביטול לעונת שבת". וכ"כ מ"ב ג.
</p>
<a name="98"></a><h2 dir="RTL">
    י, ד - מהזוהר על מעלת הזיווג בשבת
</h2>
<p dir="RTL">
    זוהר ח"ג פא, ב: "אמר רבי אבא: מאי טעמא פרשתא דעריות ופרשתא דקדושים תהיו סמוכין דא לדא? אלא הכי תאנא, כל מאן דאסתמר מאלין עריין, בקדושה אתעביד ודאי. וכל שכן
    אי אתקדש בקדושה דמאריה (כל מי שנשמר מאלו העריות, נעשה ודאי בקדושה. וכל שכן אם מקדש עצמו בקדושת אדונו)". וממשיך שם לבאר שההתקדשות לכלל האנשים, שיקיימו את
    הזיווג בחצות הלילה או אחר חצות, ולתלמידי חכמים שקמים בחצות ללמוד, זיווגם המקודש בחצות של שבת.
</p>
<p dir="RTL">
    וביאר הרב שיש הפרש בין מצב בו עם ישראל ברובו בגלות והארץ חרבה, שאז רק שבת הוא זמן שניתן להמשיך קדושה, אבל ימי החול שרויים בגלות וטומאה. לבין מצב בו עם
    ישראל מתחיל לבנות את ארצו, וקדושת השבת מתפשטת לימי המעשה, והשכינה מתגלה גם בימות החול.
    <button type="button" id="1022" onclick="ok.performClick(id);">הערה 22</button>
</p>
<p dir="RTL">
    בתקוני זוהר תיקון כא, דף נז, א, מבואר ההבדל בין ימי חול לשבת בכמה עניינים, ואחד מהם תשמיש המיטה: "אתמר, דאם הוה רגיל לשמש ביומא דחולא בקטטה עם אתתיה
    ובפרודא, לא יזדווג לאתתיה בשבתא אלא בשלמא (נאמר שאם היה רגיל לשמש ביום חול בקטטה עם אשתו ובפירוד, לא יזדווג עם אשתו בשבת אלא בשלום). ובגין דא תלמידי חכמים
    עונתן מליל שבת לליל שבת, וצריך לשנויי שבת מיומא דחולא בכלא (ולכן תלמידי חכמים עונתן מליל שבת לליל שבת, וצריך לשנות שבת מיום חול בַכל). ואם אית לון שלמא בכל
    שית יומין דחולא, יעבדון תוספת בשבתא בפיוסא דא לדא ברחימו סגי (ואם יש להם שלום בכל ששת ימי החול, יעשו תוספת בשבת בפיוס זה לזה באהבה רבה), כגוונא דלעילא (כמו
    בעליונים), דאתמר לגבי שכינתא (שה"ש ה, ב): פִּתְחִי לִי אֲחֹתִי רַעְיָתִי יוֹנָתִי תַמָּתִי בתוספת מלין דפיוסא (בתוספת דברים של פיוס), כגוונא דא צריך בר נש
    לפייסא לאתתיה בשבת בתוספת מלין דפיוסא (כך צריך אדם לפייס את אשתו בשבת בתוספת דברים של פיוס)".
</p>
<a name="99"></a><h2 dir="RTL">
    י, ה - כשלא רוצים לקיים את העונה בשבת
</h2>


<p dir="RTL">
    כתב הרב בספר: "אמנם פעמים שלא נוח לקיים את החיבור בליל שבת, מפני שיש אנשים שעייפים אז מעבודת השבוע או מההכנות לשבת, ובזמן שעייפים קשה לקיים את המצווה
    בהידור הראוי. וכיוון שעיקר מצוות התורה שהחיבור יתקיים בשמחה, אם אחד מבני הזוג עייף בליל שבת ויתקשה לשמוח אז שמחה שלימה, עדיף שיקיימו את העונה במוצאי שבת או
    ביום אחר כשלא יהיו עייפים. ואף שגם לפי הזוהר יש מעלה גדולה בקיום העונה בשבת, כיוון שעיקר המצווה שתהיה בשמחה, כאשר בשבת היא תתקיים בפחות שמחה, עדיף לקיימה
    במוצאי שבת".
</p>
<p dir="RTL">
    וכ"כ באג"מ אה"ע א, קב, שאפשר לדחות את העונה לזמן אחר אפילו בשל סיבה קלה: "אמנם מכל מקום אין זה (העונה בשבת) חיוב כאכילה שלא יהיו רשאין למנוע כשרוצים שניהם
    מאיזה טעם, אף אם הוא קלוש".
</p>
<a name="100"></a><h2 dir="RTL">
    חולה וזקן במצוות עונה (הרב בראל שבח)
</h2>
<a name="101"></a><h2 dir="RTL">
    יא, א - חולה וחסר כח גברא
</h2>


<p dir="RTL">
    כל העונות האמורות במשנה (כתובות סא, ב) נאמרו באדם בריא, אבל אם הוא חולה או חלוש אין עליו חיוב, אלא כפי אומדן כוחו (טור בשם רמ"ה; שו"ע אה"ע עו, ג; ב"ח שם
    ד).
</p>
<p dir="RTL">
    מי שמחלתו או תשישותו גורמות לכך שאינו יכול לקיים עונתו פרק זמן ארוך, כתב הרמב"ם (אישות יד, ז), שימתין שישה חודשים עד שיבריא (שכן היא העונה הגדולה ביותר),
    ואח"כ או יטול ממנה רשות או יוציא ויתן כתובה. וכ"כ ארחות חיים (הל' כתובות טו); מאירי (כתובת סג, א, 'אמר'); טור ושו"ע (אה"ע עו, יא). וכן הובא באוצה"פ (עו,
    עמ' פא), בשם דינא דחיי (לאוין פא, ב, ט"ב), שהרמב"ם הוא רב מפורסם, והכי נקטינן.
</p>
<p dir="RTL">
    השאלה מה הדין כאשר יש רפואה לחוליו של הבעל, אלא שצריכה האשה לחכות לשם כך יותר משישה חודשים. דיון זה מעשי ונידון בשו"ת ובפסקי בתי הדין, סביב נשים התובעות
    כתובתן בטענה "יִשָּׁעֵן עַל בֵּיתוֹ וְלֹא יַעֲמֹד" (איוב ח, טו), היינו שאין לבעל גבורת אנשים.
</p>
<p dir="RTL">
    מחד, רוב ככל הפוסקים מסכימים שיש לעשות השתדלות שלא לפרק את ברית הנישואין, כי רחמי שמים מרובים, ולא תמהר להפריד בינה ובין אלוף נעוריה, כי קשים גירושין. ועל
    בית הדין לנסות לדחות את הכרעת הדין ולנסות לדבר על לבה ולרצותה (עיין בשו"ת מהרלב"ח כט; לג). מנגד, צריך להיזהר גם שלא "לצרור בת ישראל באלמנות חיות ולעגנה
    חינם", והעושה כן עונשו גדול (מהרלב"ח שם), "והרי זה עינוי נורא ואיום לאשה" (פסקים וכתבים לרב הרצוג ו, כט).
</p>
<p dir="RTL">
    כאשר לא הועילו נסיונות הפיוס, והאשה עומדת על שלה ומבקשת להתגרש, לריא"ז (ה, ד, יב): "אם היה מחמת חולי הראוי לרפואה - צריכה להמתין לו עד שיתרפא". וכן עולה
    משו"ת בשמים ראש (סימן קכ); תשב"ץ (מובא בב"י אה"ע קנד); מהרשד"ם (אה"ע קג); ונוב"י (תניינא פט). וכ"כ חלקת מחוקק (עו, יח), בית שמואל (עו, יז); ותומת ישרים
    (הובא באוצה"פ עו, עמ' 160).
</p>
<p dir="RTL">
    אמנם לרי"ד (תשובה עט. מובאת גם באו"ז א, תשנד), ורמ"ה (סימן רנג) - על הבעל לגרשה. וכן משמע מהרמב"ם, ארחות חיים, מאירי, טור ושו"ע. וכ"כ ריב"ש (סימן קכז,
    הביאו מהרלב"ח); ריצב"א (מובא בשו"ת מהרשד"ם קג); ומהרלב"ח (סימן כט; לג); דינא דחיי; משכן שילה (קצ-קצא); שו"ת אשר חנן (ה, יח).
</p>
<p dir="RTL">
    ועיין באבני נזר (חו"מ פג), שהביא מכנסת הגדולה שאפשר שהרמב"ם וריא"ז אינם חולקים. ריא"ז הסובר שעליה להמתין, דיבר בשיש זמן ידוע לרפואתו, ואילו הרמב"ם, שממנו
    משמע שאינה צריכה להמתין, דיבר בשאין זמן ידוע לרפואתו.
</p>
<p dir="RTL">
    בימינו, עם התקדמות הרפואה, רבים מהסובלים מבעיות של כח גברא יכולים להבריא ולקיים את המצווה כהלכה על ידי תרופות או טיפולים פסיכולוגיים. ומחובתו של הבעל
    להיעזר בכך כדי לקיים את מצוות עונתו, כפי אומדן כוחו.
</p>
<a name="102"></a><h2 dir="RTL">
    יא, ב - חיוב הטיפול בבעיית שפיכה מוקדמת
</h2>


<p dir="RTL">
    כתב הרב בספר (הערה 10) שמי שלעיתים זרעו יוצא בעקבות החיבוקים שלפני החיבור, פעמים רבות אינו מצליח לשמח את אשתו כראוי, ואזי עליו לבקש עצה ממומחה ירא שמיים
    כיצד למנוע זאת. והוסיף הרב בעל פה שאם אשתו דורשת שיטפל בבעיה - חייב ללכת לרופא ולבקש תרופה לכך. אבל אם אינה דורשת - אינו חייב, מפני שבפועל הם מקיימים את
    החיבור, והוא יכול לשמח אותה עד לשיא השמחה על ידי ליטוף באותו מקום. אמנם גם כאשר האשה אינה דורשת זאת, אם יפנה לקבלת תרופה כדי לשמח יותר את אשתו, יקיים בכך
    מצווה.
</p>
<a name="103"></a><h2 dir="RTL">
    יא, ג - זקן במצוות עונה
</h2>


<p dir="RTL">
    שבת קנב, א: "אמר ליה רבי לרבי שמעון בן חלפתא: מפני מה לא הקבלנו פניך ברגל, כדרך שהקבילו אבותי לאבותיך? אמר ליה... משים שלום בבית בטל (אבר תשמיש, רש"י)".
    עיין עוד ויקרא רבה יח, א. <u></u>
</p>
<p dir="RTL">
    קידושין פא, ב: "רבי חייא בר אשי הוה רגיל כל עידן דהוה נפל לאפיה, הוה אמר: הרחמן יצילנו מיצר הרע. יומא חד שמעתינהו דביתהו, אמרה: מכדי הא כמה שני דפריש ליה
    מינאי (מחמת זקנה, רש"י), מאי טעמא קאמר הכי? יומא חדא הוה קא גריס בגינתיה, קשטה נפשה (בתכשיטיה, קישוטי בשמים ואפרסמון, רש"י) חלפה ותנייה קמיה (עברה לפניו
    ושנתה פעם שניה, רש"י). אמר לה: מאן את? אמרה: אנא חרותא (שם זונה ניכרת בעיר, רש"י) דהדרי מיומא; תבעה, אמרה ליה: אייתי ניהליה להך רומנא דריש צוציתא, שוור
    (קפץ) אזל אתייה ניהלה. כי אתא לביתיה, הוה קא שגרא דביתהו תנורא, סליק וקא יתיב בגויה (להמית את עצמו, רש"י). אמרה ליה: מאי האי? אמר לה: הכי והכי הוה מעשה,
    אמרה ליה: אנא הואי. לא אשגח בה, עד דיהבה ליה סימני, אמר לה: אנא מיהא לאיסורא איכווני. כל ימיו של אותו צדיק היה מתענה, עד שמת באותה מיתה".
</p>
<p dir="RTL">
    הרי שבשל זקנותו של רבי חייא בר אשי בטל ממנו כח גברא, ולכן לא בא על אשתו כמה שנים. וכ"כ רד"ל: "משמע דפסק חמדיה ובטל משים שלום בבית, כההוא דשבת. רק כדאקשטה
    ואמרה דהיא חרותה וכו' בכח היצר הרע שנתעורר בו לאיסורא, אז לפי שעה חזר לנערותו". וכן ביאר האג"מ (אה"ע ח"ד, סה, י) בדברי רש"י: "דפריש מאשתו מצד זקנתו
    כדפרש"י, ומוכרחין לומר דלא היה יכול להתקשות ולבעול מצד זקנתו, דאם לא כן הרי היה מחוייב במצות עונה לאשתו". הרי שזקן שאינו יכול להתקשות ולבעול - אינו חייב
    במצוות עונה.
</p>
<a name="104"></a><h2 dir="RTL">
    יא, ד - מדד הזִקנה
</h2>


<p dir="RTL">
    ביאר היעב"ץ (לחם שמים כתובות ח, ו): "עונות קצובות הללו השנויות כאן עוד צריכות ביאור בגבול השנים. שבודאי הזקן, אע"פ שכבר נתחייב בעונה הקצובה כשנשא אשה ילדה
    בילדותו ובחרותו, אי אפשר שימשך חיובו זה לעת זקנתו, ככלות כחו ונס ליחו. ויש לזה סעד מפורש בגמרא פ"ד דקידושין בעובדא דרבי חייא בר אשי, דאמרה אשתו הא כמה שנין
    דפריש ליה מנאי, ומשמע קצת שפירש ממנה נגד רצונה [מכל מקום אינו מוכרח, ויש לומר גם כן דמדעתה עבד פרישה]. ונראה עכ"פ כל עוד שיש לו גבורת אנשים לבעול ולפלוט
    שכבת זרע בה - אינו רשאי לבטל עונתו בלי רשות אשתו. ביחוד אם היא עדיין בת בנים, שעל זה אמר הכתוב (קהלת יא, ו): בַּבֹּקֶר זְרַע וגו'. וכל זמן שיכול לעמוד על
    רגלו אחת ולנעול ולחלוץ מנעלו - ילד מקרי, אפילו בן שמונים".
</p>
<p dir="RTL">
    שני דברים חשובים למדנו: <strong>א.</strong> חיוב העונה משתנה לעת זקנתו "ככלות כחו ונס ליחו". <strong>ב.</strong> הזיקנה אינה נמדדת לפי גיל, אלא לפי התפקוד.
</p>
<a name="105"></a><h2 dir="RTL">
    יא, ה - חיוב זקן במצוות עונה אינו משתנה
</h2>


<p dir="RTL">
    עוד פירש הרד"ל שרבי חייא היה בעל כוח גברא אלא שמחלה לו אשתו: "ולולי פרש"י יש לומר שהוא פרש ממנה שמחלה לו, ומזה הוכיחה שאין לו לירא מיצר הרע. אבל באמת לא
    פסק חמדיה מזקנה עדיין, ולכן כדאקשטה וחלפה ותני' קמיה נתאוה לה".
</p>
<p dir="RTL">
    ולפי הסבר זה דין זקן כדין כל אדם ש"אם חלה או תשש כחו ואינו יכול לבעול ימתין ששה חדשים עד שיבריא, שאין לך עונה גדולה מזו, ואחר כך או יטול ממנה רשות או יוציא
    ויתן כתובה" (רמב"ם אישות יד, ז; שו"ע אה"ע עו, יא).
</p>
<p dir="RTL">
    וכ"כ שו"ת בנימין זאב (סי' קכו), ופס"ד רבניים (ה, עמ' 154), לגבי אשה הרוצה בילדים ובעלה זקן וחסר כח גברא, שמחויב לתת לה גט. ומבואר בפסה"ד שם שדי בטענה שאין
    לבעל כח גברא, ואין צורך בטענה שרוצה ילדים כדי לחייבו גט. אלא שנחלקו לעניין כפיה (עיין בפס"ד שם, ובאותו חלק עמ' 240). מכל מקום למדנו שאין שינוי בחיוב עונה
    לזקן, ודין זקן שאין לו כוח גברא להוציא ולתת כתובה. והוא הדין זקן שאינו יכול לקיים עונתו אחת לששה חודשים לפחות.
</p>
<p dir="RTL">
    וכ"כ הרב קאפח (אישות יד, ז), "וכבר היה מעשה לפנינו שלאחר חמשים וחמש שנות נישואין תבעה האשה גט פיטורין בטענת יִשָּׁעֵן עַל בֵּיתוֹ וְלֹא יַעֲמֹד... ושם
    מסופר על רבי שמעון בן חלפתא שסיפר את סבלו לעת זקנתו, ולכאורה תמוה, דאדם גדול כמוהו ישעה לנושא זה, אלא כנראה שעזבתו אשתו בשל כך, והיה צריך להטפל בעצמו
    ולפיכך לא היה יכול לבקר את רבי".
</p>
<p dir="RTL">
    וכ"כ הרב בספר (הערה 10): "ואם הם זקנים ואף מבוגרים, ובמשך שנים רבות היחסים ביניהם היו טובים, גם כאשר אין סיכוי שיתרפא, בית הדין משתדל לשכנע את האשה שלא
    תעזוב את בעלה, אבל אם תתעקש להתגרש, חובה על בעלה לגרשה (שו"ת מהרלב"ח כט-ל)".
</p>
<a name="106"></a><h2 dir="RTL">
    יא, ו - מחילת האשה
</h2>


<p dir="RTL">
    משנה כתובות סא, ב: "התלמידים יוצאין לתלמוד תורה שלא ברשות שלשים יום, הפועלים - שבת אחת". גמ' שם: "ברשות כמה? כמה דבעי". ומכאן שמותר לאשה למחול על עונתה.
    וכ"כ הרמב"ם אישות טו, א: "האשה שהרשת את בעלה אחר הנישואין שימנע עונתה - הרי זה מותר". וכ"כ שו"ע אה"ע עו, ו.
    <button type="button" id="1023" onclick="ok.performClick(id);">הערה 23</button>
</p>
<p dir="RTL">
    כתבו הרבה אחרונים שאף על פי שאשתו מוחלת - היא יכולה לחזור בה, עיין אוצר הפוסקים עו, ו, כח, ב.
</p>
<a name="107"></a><h2 dir="RTL">
    יא, ז - כשעוד לא קיים פריה ורביה
</h2>


<p dir="RTL">
    המשיך הרמב"ם שם: "במה דברים אמורים? בשהיו לו בנים, שכבר קיים מצות פריה ורביה, אבל אם לא קיים - חייב לבעול בכל עונה עד שיהיו לו בנים, מפני שהיא מצות עשה של
    תורה, שנאמר (בראשית א, כח): פְּרוּ וּרְבוּ". וכ"כ שו"ע אה"ע עו, ו.
</p>
<p dir="RTL">
    כתב המגיד משנה: "ביאר רבינו שמצות עונה ומצות פריה ורביה הם ב' דברים ואין זו תלויה בזו, ופשוט הוא. ושנינו פרק הבא על יבמתו (יבמות סא, ב): לא יבטל אדם מפריה
    ורביה אא"כ יש לו בנים, ופירושה - שיבעול בכל עונה כמ"ש רבינו, ודבר נכון הוא, דודאי יש לה זמנים ידועים".
</p>
<p dir="RTL">
    כתב עזר מקודש (עו, ו): "נראה שגם בימי יניקה אין לבטל עונה על ידי מחילתה כל שלא קיים עדיין פריה ורביה. כי גם שתיקנו חז"ל שלא לישא מעוברת חברו מצד חשש חסרון
    הנקה, אין זה כי אם מצד שהוא מסור לרבים בכל הזמנים וכל המקומות, ורובא דעלמא יש בהם קלות הדעת בכזה מצד נטותם אחר הבצע, ומצד עצלות וכדומה, מה שאין כן לגבי
    המצוה דפו"ר, בכל זמן שאפשר שתתעבר שייך אז מצוה זו. ואטו עני שאין לו במה לפרנס ילדים יהיה פטור ממצוות עשה דפו"ר?! כן הוא בזה, כיון שאפשר למסמס בבצים או
    לשכור מיניקת, אין על ידי זה שום צד השמטה ממצוות פו"ר, ומי שברא יומו ברא פרנסתו תמיד, וצלע"ע". וכ"כ מ"ב רמ, ב, שיש לקיים את העונה אף בימי העיבור וההנקה.
</p>
<p dir="RTL">
כפי שלמדנו בעזר מקודש: "בכל זמן שאפשר שתתעבר שייך אז מצוה זו". וכ"כ הרב בספר: "אבל אם עדיין לא קיים (פריה ורביה), חייב בכל העונות    <strong>שיש בהן סיכוי שאשתו תיכנס להיריון</strong>".
</p>
<p dir="RTL">
    ויש לציין שהביא הרב דין מחילת האשה על עונתה בהלכה העוסקת בקשיים בקיום מצוות עונה, והטעם לכך, שביחסים זוגיים תקינים - מקיימים מצוות עונה בשמחה גדולה, ואין
    מה לדבר על מחילה. אלא רק במקרה שיש קשיים מסוימים או במקרים רחוקים שייך דין זה.
</p>
<a name="108"></a><h2 dir="RTL">
    יא, ח - מחילה כשעוד לא קיימו מצוות 'לערב'
</h2>


<p dir="RTL">
    מקשה בית שמואל (א, א), על הרמב"ם, שגם אחרי שקיימו מצוות פריה ורביה צריכים לקיים מצוות לערב, ואיך מועילה מחילתה של האשה: "ומשמע אחר שיהיה לו בנים מהני רשות
    שלה אפילו אם יכול להוליד, ואיני יודע מנא ליה לרמב"ם חילוק זה, דמהני מחילה שלה אחר הקיום פו"ר ולא מהני קודם שקיים פו"ר, דהא אפילו אם קיים פו"ר, מכל מקום
    חייב לקיים וְלָעֶרֶב אַל תַּנַּח יָדֶךָ (קהלת יא, ו), אף על גב דכתבתי בסמוך מצוה לערב אינו אלא מדרבנן, מכל מקום מנא ליה דמהני מחילה שלה".
</p>
<p dir="RTL">
    תירץ הט"ז (אה"ע א, א, בתירוצו הראשון) שהרמב"ם כתב שאין לבטל פריה ורביה מדאורייתא, אבל הוא מסכים שגם את המצווה מדרבנן אין לבטל, ולא מועילה לכך מחילתה של
    האשה. וכ"כ עוד אחרונים, ומובאים באוצר הפוסקים (עו, ו, כט). ונראה שגם לדבריהם יש גבול, ותועיל מחילתה של האשה אם קיימו מצוות 'לערב'.
</p>
<p dir="RTL">
    בברכי יוסף (אה"ע א, ב) תירץ שרק מצוות פרו ורבו מחייבת לבעול בכל עונה: "לכן נראה דלא קשיא מידי, דאם קיים פו"ר אין חייב לבעול בכל עונה, אבל משום וְלָעֶרֶב
    אַל תַּנַּח - סגי לעתים רחוקות ואין צורך בכל עונה. וקרא הכי כתיב: וְלָעֶרֶב אַל תַּנַּח יָדֶךָ, שלא יניח לגמרי, וכל שנאמרה פקידה באשה בין הפרקים, והגם
    רחוקים - אַל תַּנַּח קרינן ביה, ומקיים מצווה מדברי סופרים... דמשום וְלָעֶרֶב אַל תַּנַּח מחייב בעת מן העתים כאשר יעלה ברצונו בעת מן העתים, ולא בכל עונה".
    וכ"כ פת"ש (אה"ע א, א), וערוה"ש (א, י).
</p>
<p dir="RTL">
    וכ"כ מרן הרב קוק זצ"ל (מצות ראיה אה"ע א), והגדיר מה נקרא לעתים רחוקות: "ולע"ד יש לומר כיון שמצינו עונות חלוקות, והנה גם הגמלים והספנים גם כן מקיימים מצוה
    זו, על ידי עונה אחת לי"ב חודש,
    <button type="button" id="1024" onclick="ok.performClick(id);">הערה 24</button>
    ומינה נשמע דלא מיקרי שמניח ידיו על כל פנים גם בעונה כזאת, ואם כן יש לומר דהרמב"ם דייק על 'בכל עונה', אבל כשיש לו יוכל להתבטל על העונה היותר רחוקה. אבל
    להתבטל לגמרי, הכי נמי דלא מהניא מחילתה".
    <button type="button" id="1025" onclick="ok.performClick(id);">הערה 25</button>
</p>
<a name="109"></a><h2 dir="RTL">
    יב, א - וגיניזמוס
</h2>


<p dir="RTL">
    מכתב שקיבלנו מהרבנית הרופאה ד"ר חנה קטן על בעיית הוגיניזמוס: "באופן כללי, נשים לא מקבלות היום מספיק הכנה לחיבור בריא עם הגוף, ובמיוחד עם האזור האיניטימי
    שבגופן. חלק גדול מהבנות שפונות לפני חתונה, ממש מרגישות רתיעה מהמקום הזה, וקיים נתק רגשי בין האשה לבין גופה...
</p>
<p dir="RTL">
    בעת שמכינים את הכלה לחתונה, אפשר להתרשם משפת הגוף והבעות הפנים של האשה - אם אכן קיימת בעיה רגשית, או שפשוט יש קצת חוסר מודעות. זה לא נובע מצניעות יתרה - אף
    פעם! [זה רק כיסוי לבעיה. הנשים הצנועות ביותר מתענגות בקדושה על גופן...] חלק מסוים מהנשים עברו בעבר סוג של הטרדה, ולעיתים מתוודעות לכך לראשונה, בשיחה
    אינטימית איתי.
</p>
<p dir="RTL">
    חשוב מאד מאד שהאשה תבין לקראת מה היא הולכת [כולם יודעין למה כלה נכנסת לחופה, חוץ מהכלה...]. לצערי, מדריכות הכלות מדברות על כך רק ממש לקראת החתונה. בנוסף,
    חלקן ממש מפחידות את הבנות, ונותנות הסברים מעוותים לגבי פציעה וקריעה של בתולין, כאילו היה זה מקום שיש להיזהר ממנו כמו אש... אין לזה כל הגיון - האשה חייבת
    הכנה נפשית, בצורה תהליכית, בניגוד לגבר שמוכן למעשה, ולכן דוחים את ההדרכה לממש סמוך לחתונה, כדי לא לגרום לו להרהורים אסורים.
</p>
<p dir="RTL">
    חשוב מאד שהאשה (הסובלת מוגיניזמוס) תבין שזה קריטי לשלום בית, חלק גדול חושבות שניתן להסתדר עם מגע חיצוני בלבד, וזה אפילו נעים להן, והבעל בדרך כלל מכיל מדאי,
    ולא לוחץ לפתרון, ואז הבעיה מתמשכת, לפעמים שנים ארוכות, עם כאב רב.
</p>
<p dir="RTL">
    בתירגול התנהגותי, ישנו סיכוי רב להצלחה, אך זה מותנה בכך שהזוג יפנה כמה שיותר מהר, ולא ימשוך זאת, כי אז יש קיבעון, והסלמה, וקשה מאד למצוא פתרון... בתקווה
    שהבהרתי במקצת את העניין".
</p>
<a name="110"></a><h2 dir="RTL">
    יב, ב - שימוש במשחות
</h2>


<p dir="RTL">
    כתב לנו הרב יואל קטן שליט"א: "כדאי להוסיף גם את האפשרות והצורך להשתמש בקרם לחות על בסיס מים במקרים שהתשמיש כואב לאשה או כאשר היא מרגישה לחץ לא נעים בזמן
    התשמיש, השימוש בקרם הזה לפני תשמיש, גם אצל כלות צעירות, עשוי לסייע מאוד. גם בזמן הליטוף באותו מקום יש נשים שבלי קרם לחות כזה הן מרגישות כאב או לחץ בלתי
    נעים, והשימוש בקרם הזה עשוי להועיל מאד".
</p>
<a name="111"></a><h2 dir="RTL">
    פגמים בהתייחדות בין בני הזוג
</h2>
<a name="112"></a><h2 dir="RTL">
    יג, א - בני תשע מידות - פגם בהתייחדות
</h2>


<p dir="RTL">
    נדרים כ, ב: "וּבָרוֹתִי מִכֶּם הַמֹּרְדִים וְהַפּוֹשְׁעִים בִּי (יחזקאל כ, לח) - אמר רבי לוי: אלו בני תשע מדות, בני אסנ"ת משגע"ח: בני אימה, בני אנוסה, בני
    שנואה, בני נידוי, בני תמורה, בני מריבה, בני שכרות, בני גרושת הלב, בני ערבוביא, בני חצופה". כלה רבתי א, טז: "מכאן אמרו: עשרה כממזרים ואינם ממזרים, ואלו הן:
    בני נדה, בני נדוי, בני אמה, בני שנואה, בני אנוסה, בני מפותה, בני גרושת הלב, בני תמורה, בני שכורה, בני ערבוביא. ויש אומרים אף בני חצופה ובני ישינה, והבועל
    ארוסתו בבית חמיו".
</p>
<p dir="RTL">
    עניין בני תשע מידות הוא שבני הזוג יתייחדו באהבה ובייחוד גמור בגוף, בנפש ובדעת, והפגמים בייחוד ובאהבה יש בהם צד של ניאוף רוחני, ולכן הגדירו אותם בכלה רבתי
    'כממזרים ואינם ממזרים'. וכן למדנו בתנחומא נשא ז: "בזמן שהאשה מתיחדת עם בעלה והוא משמש עמה, ולבה לאיש אחר שראתה בדרך - אין לך ניאוף גדול מזה".
    <button type="button" id="1026" onclick="ok.performClick(id);">הערה 26</button>
</p>
<p dir="RTL">
    וכ"כ הראשונים, שהפגם של בני תשע מידות הוא חוסר הייחוד, האהבה והשמחה בין בני הזוג. כ"כ הטור (אה"ע כה, א) בביאור בני מריבה: "בני מריבה - שהם מתקוטטים יחד בכל
    פעם, דהוי ביאה זו כמו זנות <strong>כיון שאינה מתוך אהבה</strong>"; וכ"כ אוהל מועד (דרך יא, ב): "מפני שהביאה ההיא אינה מתוך אהבה"; וכ"כ הראב"ד (שער הקדושה),
    בביאור בני שכרות: "בני שכרות, שהוא שכור או שהיא שכורה, <strong>ואין בהם כוונת אהבה</strong>". וכ"כ הרמב"ם (דעות ה, ד): "ולא יהיו שניהם לא שכורים ולא עצלנים
    ולא עצבנים, ולא אחד מהן, ולא תהיה יְשֵנָה, ולא יאנוס אותה והיא אינה רוצה, <strong>אלא ברצון שניהם ובשמחתם</strong>". <u></u>
</p>
<p dir="RTL">
    כפי הנראה אין חומרתם של כל בני תשע המידות שווה, וכפי שכתב הר"ן על בני אנוסה: "בני אנוסה - גריעי טפי מבני אימה, דבני אימה לא הוי אנוסה ממש, ואנוסה מיירי
    בשאנסה לגמרי".
</p>
<a name="113"></a><h2 dir="RTL">
    יג, ב - תשע או עשר
</h2>


<p dir="RTL">
    הגמ' אומרת 'בני תשע מידות' ומונה עשר, ומסביר הר"ן (פי' לנדרים שם) לגבי בני אנוסה ובני אימה: "ומתוך ששני אלו קרובין להיות זה כזה - חשיב להו כחד, דהא רבי לוי
    אמר תשע מידות ובפרטן אתה מוצא עשר". ויש שלא גרסו בני אנוסה (מאירי, ועיין רי"ץ שמובא בשטמ"ק), ויש שלא גרסו בני אימה (טור).
</p>
<p dir="RTL">
    אבל הרא"ש גרס בני אנוסה ובני אָמָה, כלומר שפחה משוחררת, והסביר המהרש"א לשיטת הרא"ש שלמרות שבפועל יש עשר מידות, נקטו תשע בגלל הסימנים שהם תשע (אסנ"ת
    משגע"ח). ואכן יש ראשונים שגרסו עשר (אוהל מעוד יא, ב), וכך נמצא בכלה רבתי.<u></u>
</p>
<a name="114"></a><h2 dir="RTL">
    יג, ג - דינים ואזהרות שלא להגיע לפגמים בייחוד
</h2>


<p dir="RTL">
    הפגם בייחוד בין איש לאשתו חמור, ועל כן נאמרו דינים ואזהרות כדי להינצל מחסרון בשלימות החיבור:
</p>
<p dir="RTL">
    מועד קטן כג, א: "תנו רבנן: כל שלושים יום לנישואין, מתה אשתו - אסור לישא אשה אחרת, עד שיעברו עליו שלשה רגלים". וכתבו תוס' 'עד' בהסבר השני: "כדי שישא אשה
    אחרת ולא יהא זכור מן הראשונה, שלא יהא ב' דעות במטה".
</p>
<p dir="RTL">
    פסחים קיב, א-ב: "לא תבשל בקדירה שבישל בה חבירך. מאי ניהו - גרושה בחיי בעלה. דאמר מר: גרוש שנשא גרושה - ארבע דעות במטה". רשב"ם: "ארבע דיעות - בשעת תשמיש זה
    לבו לאשתו ראשונה וזאת לבעלה הראשון, ותניא: לא ישמש אדם עם אשתו ויתן עיניו באשה אחרת ויהיו בניו קרובין לממזירין הנקראין בני גרושת הלב במסכת נדרים (כ, ב)".
</p>
<p dir="RTL">
    ספר חסידים, אזהרות נוספות לצוואת ר' יהודה החסיד: "אם יש לאדם אשה ומתה - לא ישא אחרת ששמה כשם הראשונה, או אם מת בעל לאשה - לא תקח בעל ששמו כשם הראשון, כי
    יחשבו אחר הראשון, ואם יהיה הדבר כך, לעולם לא יהיה בטוב או ימות אחד מהרה".
</p>
<a name="115"></a><h2 dir="RTL">
    יג, ד - הפגם יכול להיות מכל אחד מבני הזוג
</h2>


<p dir="RTL">
    הפגמים יכולים להיות בין מצד האיש ובין מצד האשה, וכפי שכתב הרא"ש: "בני שכרות - אם הוא או היא שכורין ואין כונתם שלימה, ובלא דעת נפש לא טוב". וכ"כ הראב"ד בבני
    שכרות. וכ"כ הרא"ש גם לגבי בני נידוי, שהאיש או האשה מנודים. וכ"כ שו"ע אה"ע כה, ט. וכך מוכח גם מבני חצופה שמדובר באשה.
</p>
<p dir="RTL">
    וכך עולה מספר חסידים תקסג: "אם רואה אדם שאשתו ברגזנות וכעס, ואם ישמש עמה בעודו בכעס תדבר כעסים, אף על פי שאין הכעסים עמו אלא על אחר - מוטב שלא ישמש, כי
    הולד יהיה רע ולא טוב".
</p>
<p dir="RTL">
    בברכי יוסף רמ, ד, כתב שיש אומרים שאחריותה והשפעתה של האשה גדולות יותר: "בא לידי, יד כהה, קובץ ישן נושן כתיבת יד על קלף, ובו פסקי הלכות מרבוואתא קמאי,
    ומצאתי שם שכתב וז"ל: צריך לכל איש להזהיר לאשתו להיות זריזה ולשמור עצמה מאד, כי הכל מוטל על האשה לשמור ולעשות כפלים יותר מהאיש, כי ארז"ל (ב"ב יז, א): ד' מתו
    בעטיו של נחש: בנימין ישי וכלאב (ועמרם), והנה אמר דוד המלך ע"ה (תהלים נא, ז): הֵן בְּעָווֹן חוֹלָלְתִּי וכו', ודרז"ל כי אשת ישי שמה הצללפונית, וישי היה שונא
    אותה, והיה לו לישי פלגש, פעם אחת באה אשתו של ישי במקום הפלגש בלא ידיעת ישי, ובאותו הלילה נתעברה וילדה ממנו דוד, ודאי דעת הצללפונית היתה על בעלה וכל
    רעיוניה. ומחשבת ישי לא היתה עליה כלל, כי היה סבור לבא על פלגשו, וכו'. וכן ראיה מיעקב אבינו דכתיב (בראשית כט, כה): וַיְהִי בַבֹּקֶר וְהִנֵּה הִוא לֵאָה, הרי
    שכל הלילה היה סבור יעקב להיות עם רחל. וכן ראיה מיהודה ותמר שלא היה יודע מי היא והיא יודעת שחמיה הוא, ויצאו ממנה בנים צדיקים, עכ"ל".
</p>
<p dir="RTL">
    עוד למדנו בזוהר (קדושים פא, ב): "רבי יצחק אמר, מה כתיב לעילא - קְדֹשִׁים תִּהְיוּ (ויקרא יט, ב), אתי בר נש לאתקדשא באתתיה כחד, ממאן הוא שבחא יתיר בההיא
    קדושה? - הוי אימא מנוקבא (אדם צריך להתקדש עם אשתו כאחד, וממי השבח גדול יותר בקדושה ההיא? הוי אומר מן הנקבה), בגין כך אִישׁ אִמּוֹ וְאָבִיו תִּירָאוּ (שם
    ג)".
</p>
<a name="116"></a><h2 dir="RTL">
    יג, ה - הסרת הפגם לשעה
</h2>


<p dir="RTL">
    אם בני הזוג יכולים להתייחד באהבה בשעת החיבור, אפילו שיש חשש שאח"כ ימשיכו להתקוטט, ואולי אף ירצו להתגרש, אין בזה פגם של בני תשע מידות. וכ"כ א"א מבוטשאטש רמ,
    ג: "מה שאמרו חז"ל בני גרושת הלב, מי שיש לו סכסוך עם אשתו אודות הכתובה ועל ידי זה אולי יהיה ביניהם פירוד, מכל מקום נראה שמועיל זה היסח הדעת, שכמו שאהבה
    תלויה בדבר, בטל דבר בטילה אהבה (אבות ה, טז), כן בשנאה. ובעידנא דלא עסקי בהסכסוך, והם מרוצים באהבה זה לזו, אין להם לדאוג דאגת מחר, וגם אם היא קשה לפניה
    להסיח דעתה מזה, כל שיודע בנפשו שכעת אין בליבו הרהור על מה שיהיה וכאילו כל מלאכתו עשויה לפניו, בזה יש זכות. וכל שמצדו מסיר כעס או שנאה וחששות שבזה מלבו יש
    זכות, גם המחמיר בספיקות בזה וגם בדרכי החסידות".
</p>
<p dir="RTL">
    וכך עולה מהראב"ד (שער הקדושה): "השנואה שאמרנו, ששנואה ומרוחקת בשעת תשמיש היא, שהרי לאה אמנו היתה שנואה מפני רחל, ואעפ"כ היה יעקב אבינו נזקק לה, אלא בשעת
    תשמיש מיהא רצויה היתה לפניו".
</p>
<a name="117"></a><h2 dir="RTL">
    יג, ו - בני שנואה - כשאין שנאה עצמית
</h2>


<p dir="RTL">
    כתב בשו"ת תורה לשמה עא: "שאלה: אחד שהכריחו אותו לישא אשה אחת שלא היתה נאה בעיניו בצורתה ותוארה, והוכרח לישאנה בעל כרחו מפני הפחד, ואחר נישואין עדיין אינה
    רצויה בעיניו ותמיד מתנחם בלבו ומצטער על נישואין שלו עמה, ובעל כרחו הוא צריך להיות עמה בדרך כל הארץ מאחר שכבר נשאה. ונסתפקנו אם יש בבניו חשש בני שנואה.
</p>
<p dir="RTL">
    תשובה: מאחר שהוא אינו שונא אותה עצמה ורק שונא ההתחברות שהיה לו עמה בשביל שאינה יפה, ואם לא היתה אשתו לא היה בלבו כלום עליה, וגם באשר הוא שם אינו חפץ ברעתה,
    שאינו כדרך שונא דעלמא שחפץ ברעת שונאו, והנה בודאי לא מקרי בניה של זו בני שנואה. צא ולמד מיעקב אבינו ע"ה דכתיב (בראשית כט, לא): וַיַּרְא ה' כִּי שְׂנוּאָה
    לֵאָה וכן (שם לג): כִּי שָׁמַע ה' כִּי שְׂנוּאָה אָנֹכִי, והא ודאי לא היתה שנואה כשאר שנאה דעלמא, ורק היה שונא ההתערבות וההתחברות שהיה לו עמה, אבל אותה
    עצמה היה אוהב כי יודע שהיא צדקת ולא עשתה לו רעה ח"ו ולמה ישנאנה, ומלת שנואה קאי על ההתחברות שהיה לה עמו... ועם כל זה צריך לדבר על לב האיש הזה ולהוכיחו
    לעזוב המדה הזאת, שאין ראוי עתה למאוס בה אחר שכבר נשא אותה".
</p>
<a name="118"></a><h2 dir="RTL">
    יג, ז - בני נידוי
</h2>


<p dir="RTL">
    פירשו ר"ן, רא"ש ומאירי, שמנודה אסור בתשמיש המיטה. אמנם במועד קטן טו, ב, הסתפקו אם מנודה אסור בתשמיש המיטה, והסביר הרא"ם (מובא בשטמ"ק נדרים כ, ב), שהגמ'
    בנדרים סוברת כשיטה שאוסרת תשמיש המיטה למנודה.
</p>
<p dir="RTL">
    להלכה מנודה מותר בתשמיש המיטה, וכ"כ ש"ך יו"ד שלד, יב, ורוב הפוסקים. וביאר בברכי יוסף או"ח רמ, ג, שהמנודה שהוזכר כאן הוא מנודה שאסרו עליו במפורש גם את תשמיש
    המיטה, שיש כח ביד בית דין להחמיר, וכ"כ כה"ח או"ח רמ, לב.
</p>
<p dir="RTL">
    ובספר הרב הוסיף ביאור שגם אם לא החמירו בנידוי לאסור גם תשמיש המיטה, כיוון שהרחיקו אותו מהחברה בגלל עוונו, אין מעמדו מאפשר לו חיבור שלם: "ואף שלהלכה אין
    איסור למנודה לשמש את מיטתו (ש"ך יו"ד שלד, יב), כיוון ששאר העם צריכים לפרוש מהמנודה עד שיתקן את מעשיו, החיבור איתו אינו בדבקות ושמחה כראוי".
</p>
<p dir="RTL">
    הראב"ד כתב פירוש אחר: "בני נדוי, פי' בני נדה, ואף על פי שאין ממזר מן הנדה" (לא עסקנו כאן בגדרי בני נדה).
</p>
<a name="119"></a><h2 dir="RTL">
    יג, ח - בני תמורה
</h2>


<p dir="RTL">
    פירש הר"ן: "שבא על אחת מנשיו וכסבור שהיא צרתה", וכ"כ הרא"ש. והקשה הראב"ד: "מאחר שהוא שוגג והוא סבור שהיא היא המתכוין אליה, למה נקרא מורד ופושע", ולכן פירש:
    "שהיה מתכוין לערוה ונזדמנה לו אשתו". וכ"כ הרא"ם (מובא בשטמ"ק): "סובר שהיא אשת חבירו, ולאיסורא מיהא איכוין".
</p>
<p dir="RTL">
    ולפירוש הר"ן והרא"ש, שואל הראב"ד: "א"כ יש מן השבטים שהן בני תמורה, שהרי יעקב אבינו ע"ה נתכוין לרחל ונזדמנה לו לאה?" ותירץ ב' תירוצים: א. "עדיין לא נִתנה
    תורה ולא נאסרו בדקדוקי מצוות". ב. "אפשר שלא נתעברה בלילה ההוא". ולמרות שפירשו חכמים (יבמות עו, א) את דברי יעקב על ראובן "רֵאשִׁית אוֹנִי" (בראשית מט, ג),
    שהוא נולד מזרע ראשון שיצא ממנו, אפשר לומר שדבר זה נעשה בהשגחה משמיים לסבב כל לידת השבטים, ולכן אין ביד יעקב פגם. כי הפגם הוא כשאינו נזהר בדעתו להתייחד עם
    אשתו כראוי (ע"ע זוהר סתרי תורה ויצא קנה, א).
</p>
<p dir="RTL">
    באור החיים הקדוש (בראשית מט, ג) כתב שאכן היה פגם בהתהוות ראובן, ולכן נתגלה בו אחר כך חסרון: "ומעתה נשקיף במעשה יעקב, כי בעת הזרעת ראובן היתה מחשבתו לא
    שלימה בבחינת הטוב בפרט זה שלא עשה מעשה במקום המחשבה, ובחינה זו אינה במדרגת הטוב, וכמו שתמצא שחשבו ז"ל (נדרים כ, ב) בדומה לזה בני תמורה, והגם כי ישתנה מעשה
    יעקב לצד כי מחשבתו וידיעתו שלימה, פירוש כי היה חושב ברחל גם היה בדעתו ובידיעתו כי היא זאת רחל, לא שהיה יודע שהיא לאה וחשב ברחל שלזה יקרא בני תמורה, אף על
    פי כן הדבר הוא כל שהוא מבחינת לא טהור, וצא ולמד מה שיצא מזה כי יצא ראובן ובלבל יצועי אביו, הרי שעשה פעולתו מעשה הבלתי טהור מה שלא עשה כן אחד מכל השבטים,
    ואפילו על ידי נסיון של יוסף. והגם שאמרו רבנן (שבת נה, ב): כל האומר ראובן חטא אינו אלא טועה, עם כל זה הכתוב העלה עליו החטא, או לצד שעשאו או לצד שראוי ליקרא
    עליו".
</p>
<p dir="RTL">
    ומעין זה הביא מ"א רמ, ט: "ובספר עשרה מאמרות כתב שמשום זה לא נטלו שבט ראובן חלק בארץ ישראל רק בעבר הירדן". ע"ע שער הציון רמ, ז.
</p>
<a name="120"></a><h2 dir="RTL">
    יג, ט - בני שכרות
</h2>


<p dir="RTL">
    כתבו הראשונים שהפגם בשכרות שאינם מתחברים מתוך אהבה ותשומת לב אחד לשני, וכ"כ הראב"ד: "בני שכרות - שהוא שכור או שהיא שכורה ואין בהם כוונת אהבה", וכ"כ אוהל
    מועד (יא, ב). ובר"ן (נדרים כ, ב): "שמתוך שכרותו אינו נותן דעתו על אשתו". והוסיף היראים (מובא בשטמ"ק) עוד טעם: "שכורה - שאם תתקלקל בנידות לא ירגישו".
</p>
<p dir="RTL">
    כתב פרי מגדים (או"ח רמ, א"א יא): "ושכור זה איני יודע כמה, כי ברביעית לא מסתבר לאסור... ומכל מקום מסתברא כאן דווקא שכור ונתבלבל דעתו", וכ"כ מ"ב יח, וכה"ח
    לו. ולכן אם שתו מעט והתבסמו אין בכך איסור, וכ"כ דרכי טהרה כא, ב, ו.
</p>
<a name="121"></a><h2 dir="RTL">
    יג, י - בני ערבוביא
</h2>


<p dir="RTL">
    פירש הר"ן: "שבאו עליה כמה בני אדם", והסביר הרא"ם: "שנשאה תוך שלושה חדשים לראשון, לפי שאין זרעו מיוחס אחריו". וכ"כ הרמב"ם איסו"ב כא, יג.
</p>
<p dir="RTL">
    הרא"ש פירש שיש לו כמה נשים ואינו יודע על איזה מהן בא. מעין זה כתב מאירי: "בני ערבוביא, כגון ששותה בכוס זה ונותן עיניו בכוס אחר". וכ"כ הראב"ד.
</p>
<a name="122"></a><h2 dir="RTL">
    יג, יא - בני חצופה
</h2>


<p dir="RTL">
    נדרים כ, ב: "אמר רבי לוי: אלו בני תשע מדות... בני חצופה, איני? והאמר רבי שמואל בר נחמני אמר רבי יונתן: כל אדם שאשתו תובעתו - הויין לו בנים שאפילו בדורו של
    משה רבינו לא היו כמותם, שנאמר (דברים א, יג): הָבוּ לָכֶם אֲנָשִׁים חֲכָמִים וּנְבֹנִים, וכתיב (שם טו): וָאֶקַּח אֶת רָאשֵׁי שִׁבְטֵיכֶם ולא כתיב נבונים,
    וכתיב (בראשית מט, יד): יִשָּׂשכָר חֲמֹר גָּרֶם, וכתיב (דה"י א יב, לג): וּמִבְּנֵי יִשָּׂשכָר יוֹדְעֵי בִינָה לַעִתִּים! - ההיא דמרציא ארצויי".
</p>
<p dir="RTL">
    רבים פירשו בני חצופה - שתובעתו בפה, ומרצייא ארצויי שמפתה אותו בדברי ריצוי ופיוס מבלי לתבוע בפה, וכ"כ רא"ש, ר"ן, ומאירי בפירושיהם לנדרים, וכ"כ פסקי ריא"ז
    שם. לכאורה לפי דבריהם, כל סוג של תביעה בפה מגונה ונחשבת מבני תשע מידות.
</p>
<p dir="RTL">
    אמנם ביראים (מובא בשטמ"ק נדרים כ, ב), כתב: "אבל תובעת בפה להשביע יצרה הואי חצופה". וכ"כ תוס' ישנים (מובא בקובץ שיטות קמאי נדרים שם): "דארצייה ארצויי - אינה
    מתכוונת כל עיקרה להשביע יצרה, אלא מתכוונת גם לשמח ולהרבות שלומו". הרי שהכל תלוי בכוונתה.
</p>
<p dir="RTL">
    ולרבים הכל תלוי בצורת הדיבור. וכ"כ רבנו אברהם מן ההר (נדרים כ, ב): "אבל תובעתו בפה בחזקה ובקלות ראש, הרי זו כזונה"; רי"ץ (מובא בשטמ"ק לנדרים שם): "אבל
    תובעת בפה בחזקה ובקלות ראש ועזות פנים ומקפדת בכך, דומה לאשה מנאפת והבנים אינם מהוגנים"; ראב"ד (בעלי הנפש, שער הקדושה): "בני חצופה, שהיא תובעתו בפה, הרי היא
    כזונה ואסור לקיימה" (וכן נראה מהמאירי בעירובין ק, ב). ויתכן שכל הראשונים יסכימו לזה.
</p>
<p dir="RTL">
    וכ"כ הרב בספר: "בני חצופה - שתובעת את בעלה לתשמיש בדרך של חוצפה, גסות וניבול פה, שאין בייחוד זה אהבה אלא סיפוק תאווה בלבד".
</p>
<p dir="RTL">
    עיין לעיל ו, א-ב, על מצוות האשה "מרציא ארצויי קמיה", והנהגת לאה אמנו.
</p>
<a name="123"></a><h2 dir="RTL">
    יג, יב - בני ישֵנה
</h2>


<p dir="RTL">
    בכלה רבתי א, טז, נאמר שיש מוסיפים גם בני ישנה. וכך הביאו מחזור ויטרי תקכח; או"ז א, שנז; מאירי נדרים כ, א. וכ"כ תוס' נדה יב, א, 'בין', שאסור לבוא על אשתו
    ישֵנה. וכ"כ הרמב"ם דעות (ה, ד): "ולא יהיו שניהם לא שכורים ולא עצלנים ולא עצבנים, ולא אחד מהן, ולא תהיה יְשֵנה... אלא ברצון שניהם ובשמחתם". וכ"כ הרמב"ן
    (אגרת הקודש ו): "ואל תהי בועל אותה והיא ישנה, מפני שאין כוונת שניכם אחדות, ואין מחשבתה מוסכמת אל מחשבתך, אבל הוי מעורר אותה ומכניסה בדברים". וכ"כ א"ר רמ,
    ט; מ"ב כא, ועוד ראשונים ואחרונים (עיין בירור הלכה זילבר, קמא עמ' רעג-רעד).
</p>
<p dir="RTL">
    אמנם זהו רק אם ישנים ממש, אבל אם עייפים מאד או אפילו מנמנמים, מותר לקיים את החיבור, וכן מוכח מהרמב"ם (איסו"ב ד, ט): "הלך בעלה למדינה אחרת והניחה טהורה,
    כשיבוא אינו צריך לשאול לה, אפילו מצאה ישנה - הרי זה מותר לבוא עליה שלא בעונת וסתה, ואינו חושש שמא נדה היא". וכ"כ ראשונים רבים, ופירשו תוס' נדה יב, א,
    'בין': "הכא לא לגמרי בישנה איירי, אלא אינה ערה כל כך שתדע להשיב אם היא טהורה אם לאו". והיינו מנמנמת. וכ"כ ט"ז יו"ד קפד, א; ש"ך קפד, לא; חיד"א (כסא רחמים על
    מס' כלה ב, ז); דרכי טהרה כא, ב, י, ועוד רבים.
</p>
<p dir="RTL">
    אלא שכמובן זהו מצב של דיעבד. ואפילו מצב של עייפות כבדה, וקל וחומר נמנום, פוגם בעוצמת האהבה שבחיבור, ועל כן חשוב להתכונן כראוי ולהגיע לחיבור מתוך עירנות
    מרבית. וכן כתבו כמה ראשונים על החשיבות של העירנות לשמחה שבין בני הזוג. כתב המאירי נדה יב, א: "אף על פי שאסור לאדם לשמש מטתו אלא בלילה, כל שרואה עצמו מצד
    טבעו נאנס בשינה בלילה ואי אפשר לו לרצות או שהיא מצד טבעה נאנסת בשינה בלילה ואינה מתרצית, מותר לו לשמש מטתו ביום בהצנע על הדרכים שהזכרנו, כדי שיהו ביאותיו
    ברצוי ובחיבה ולא דרך דריסה וטירוף". וכ"כ רש"י נדה יז, א, 'אונס': "מתוך שהוא נאנס בשינה, אינו מתאווה לה כל כך ומשמש לקיום מצות עונה בעלמא או לרצותה, ולבו קץ
    בה והוא מבני תשע מדות דאמרו בנדרים".
</p>
<a name="124"></a><h2 dir="RTL">
    יג, יג - מי הם המורדים והפושעים
</h2>


<p dir="RTL">
    בפשטות המורדים והפושעים הם הפגמים שמתגלים בילדים, וכן מוכח מכלה רבתי א, טז: "בני נדה, סופן להצטרע; בני נדוי, סופן להנדות מקהל ישראל; בני אמה, סופן שהם
    מתרחקין מעיקר קדושה; בני שנואה, סופן שהם שונאים את המצות; בני אנוסה, סופן שהן אנוסין; בני מפותה, סופן שמפתין את לבן; בני גרושת הלב, סופן שהן מגרשין כל טוב
    ומדבקין ברע; בני תמורה, סופן שממירין את ביתם; בני שכורה, שיוצאין בניה כאלו שכורין, כאלו הם שוטים, שנאמר (שמו"א א, יד): וַיֹּאמֶר אֵלֶיהָ עֵלִי עַד מָתַי
    תִּשְׁתַּכָּרִין, ומתרגמינן את משתטיא; בני ערבוביא, סופן שיצאו לתרבות רעה כמו המשומדים; בני חצופה, אלו עזי פנים; בני ישינה, אלו העצלנים; והבועל ארוסתו בבית
    חמיו, פליגו בה רב ושמואל: חד אמר הולד ממזר, וחד אמר הולד שתוקי". וכ"כ הרמב"ם איסו"ב כא, יג: "כל אלו הבנים הילודים מהן - הן המורדים והפושעים שיסורי הגלות
    בוררין אותן".
</p>
<p dir="RTL">
    אמנם הראב"ד (בעלי הנפש, שער הקדושה) הוסיף, שלא רק שהוולד נפגם, אלא גם הפוגם בייחוד נקרא מורד ופושע: "ואם תלד ומחשבתו על אשה אחרת, או שהיתה אנוסה בשעת
    תשמיש, או שהיו בה אחת מכל המדות האלו שזכרנו, פוגם את הוולד ופוגם את עצמו שהוא נקרא מורד ופושע". וכ"כ הרא"ם (מובא בשטמ"ק): "אלו בני תשע מדות - שמרד ופשע הוא
    לבא על אשתו שלא כדת ושלא דרך תרבות".
</p>
<p dir="RTL">
    ולפירוש זה נטה הבית יוסף או"ח רמ, ג: "נראה שהוא ז"ל (הראב"ד) מפרש דהא דאמרינן (יחזקאל כ, לח): וּבָרוֹתִי מִכֶּם הַמֹּרְדִים וְהַפּוֹשְׁעִים בִּי, אלו בני
    תשע מדות, כלומר אנשי תשע מדות, כלומר שהבועלים באחת מתשע מדות אלו הם מורדים ופושעים. וכן בדין, שוולד אחת מתשע מדות אלו למה פושע מבטן קורא לו על פשע אביו
    וחטאתו והוא נקי כפים, אם לא שנאמר שכל שהורתו באחת מאלה סופו להיות מורד ופושע".
</p>
<a name="125"></a><h2 dir="RTL">
    יג, יד - תיקון של פגם בני תשע מידות
</h2>


<p dir="RTL">
    למדנו שיש בבני תשע מידות פגם רוחני, אלא שכמובן ביכולתם לחזור בתשובה ולהעמיק ולתקן הפגם משורשו. וכ"כ הרב בספר: "אמנם ברור שגם לבני 'תשע מידות' יש בחירה, ואם
    יבחרו בטוב, יזכו לשכר גדול יותר, מפני שהצליחו להתגבר על יצרם ועל הדוגמא השלילית שראו בביתם. אך אם לא יתאמצו לתקן את עצמם, נטייתם לרע תגבר".
</p>
<p dir="RTL">
    וכ"כ מרן הרב קוק (מאורות הראיה, שבועות עמ' רפ), על דוד המלך: "ויש לומר עוד, שמאת ה' היתה זאת שיהיה בן תמורה משפחתו של ישי, אם כן מצד הטבע של האב הוא ח"ו
    בכלל המורדים והפושעים שיתבררו ולא יבואו לתחייה, אלא שמכל מקום נתונה הבחירה, ודוד ע"ה בצדקתו הגביר גם כן הקדושה, אם כן היה לגמרי בבחירתו כל שלימותו".
</p>
<a name="126"></a><h2 dir="RTL">
    יג, טו - פרק המורדים (יחזקאל כ)
</h2>


<p dir="RTL">
    מתוך ההקשר בפרק ביחזקאל, אפשר להבין שהפגם שבין האיש לאשתו קשור לפגם של ישראל, שבגדו בה' ועבדו אלילים. ואחר שיסיר ה' את המורדים על ידי הגלות, יקבץ גליותינו
    ותשוב האמונה להתגלות בישראל.
</p>
<p dir="RTL">
    "וַיְהִי דְבַר ה' אֵלַי לֵאמֹר. בֶּן אָדָם דַּבֵּר אֶת זִקְנֵי יִשְׂרָאֵל וְאָמַרְתָּ אֲלֵהֶם: כֹּה אָמַר ה' אֱלוֹהִים הֲלִדְרֹשׁ אֹתִי אַתֶּם בָּאִים, חַי
    אָנִי אִם אִדָּרֵשׁ לָכֶם נְאֻם ה' אֱלוֹהִים. הֲתִשְׁפֹּט אֹתָם הֲתִשְׁפּוֹט בֶּן אָדָם, אֶת תּוֹעֲבֹת אֲבוֹתָם הוֹדִיעֵם. וְאָמַרְתָּ אֲלֵיהֶם כֹּה אָמַר
    ה' אֱלוֹהִים בְּיוֹם בָּחֳרִי בְיִשְׂרָאֵל וָאֶשָּׂא יָדִי לְזֶרַע בֵּית יַעֲקֹב וָאִוָּדַע לָהֶם בְּאֶרֶץ מִצְרָיִם וָאֶשָּׂא יָדִי לָהֶם לֵאמֹר אֲנִי ה'
    אֱלוֹהֵיכֶם. בַּיּוֹם הַהוּא נָשָׂאתִי יָדִי לָהֶם לְהוֹצִיאָם מֵאֶרֶץ מִצְרָיִם אֶל אֶרֶץ אֲשֶׁר תַּרְתִּי לָהֶם זָבַת חָלָב וּדְבַשׁ צְבִי הִיא לְכָל
    הָאֲרָצוֹת. וָאֹמַר אֲלֵהֶם אִישׁ שִׁקּוּצֵי עֵינָיו הַשְׁלִיכוּ וּבְגִלּוּלֵי מִצְרַיִם אַל תִּטַּמָּאוּ אֲנִי ה' אֱלוֹהֵיכֶם.
</p>
<p dir="RTL">
    וַיַּמְרוּ בִי וְלֹא אָבוּ לִּשְׁמֹעַ אֵלַי, אִישׁ אֶת שִׁקּוּצֵי עֵינֵיהֶם לֹא הִשְׁלִיכוּ וְאֶת גִּלּוּלֵי מִצְרַיִם לֹא עָזָבוּ, וָאֹמַר לִשְׁפֹּךְ
    חֲמָתִי עֲלֵיהֶם לְכַלּוֹת אַפִּי בָּהֶם בְּתוֹךְ אֶרֶץ מִצְרָיִם. וָאַעַשׂ לְמַעַן שְׁמִי לְבִלְתִּי הֵחֵל לְעֵינֵי הַגּוֹיִם אֲשֶׁר הֵמָּה בְתוֹכָם
    אֲשֶׁר נוֹדַעְתִּי אֲלֵיהֶם לְעֵינֵיהֶם לְהוֹצִיאָם מֵאֶרֶץ מִצְרָיִם... וָאֲבִיאֵם אֶל הָאָרֶץ אֲשֶׁר נָשָׂאתִי אֶת יָדִי לָתֵת אוֹתָהּ לָהֶם, וַיִּרְאוּ
    כָל גִּבְעָה רָמָה וְכָל עֵץ עָבֹת וַיִּזְבְּחוּ שָׁם אֶת זִבְחֵיהֶם וַיִּתְּנוּ שָׁם כַּעַס קָרְבָּנָם, וַיָּשִׂימוּ שָׁם רֵיחַ נִיחוֹחֵיהֶם וַיַּסִּיכוּ
    שָׁם אֶת נִסְכֵּיהֶם... לָכֵן אֱמֹר אֶל בֵּית יִשְׂרָאֵל כֹּה אָמַר ה' אֱלוֹהִים הַבְּדֶרֶךְ אֲבוֹתֵיכֶם אַתֶּם נִטְמְאִים וְאַחֲרֵי שִׁקּוּצֵיהֶם אַתֶּם
    זֹנִים... בְּהַעֲבִיר בְּנֵיכֶם בָּאֵשׁ אַתֶּם נִטְמְאִים לְכָל גִּלּוּלֵיכֶם... וְהָעֹלָה עַל רוּחֲכֶם הָיוֹ לֹא תִהְיֶה אֲשֶׁר אַתֶּם אֹמְרִים נִהְיֶה
    כַגּוֹיִם כְּמִשְׁפְּחוֹת הָאֲרָצוֹת לְשָׁרֵת עֵץ וָאָבֶן. חַי אָנִי נְאֻם ה' אֱלוֹהִים אִם לֹא בְּיָד חֲזָקָה וּבִזְרוֹעַ נְטוּיָה וּבְחֵמָה שְׁפוּכָה
    אֶמְלוֹךְ עֲלֵיכֶם. וְהוֹצֵאתִי אֶתְכֶם מִן הָעַמִּים וְקִבַּצְתִּי אֶתְכֶם מִן הָאֲרָצוֹת אֲשֶׁר נְפוֹצֹתֶם בָּם בְּיָד חֲזָקָה וּבִזְרוֹעַ נְטוּיָה
    וּבְחֵמָה שְׁפוּכָה. וְהֵבֵאתִי אֶתְכֶם אֶל מִדְבַּר הָעַמִּים וְנִשְׁפַּטְתִי אִתְּכֶם שָׁם פָּנִים אֶל פָּנִים. כַּאֲשֶׁר נִשְׁפַּטְתִּי אֶת אֲבוֹתֵיכֶם
בְּמִדְבַּר אֶרֶץ מִצְרָיִם כֵּן אִשָּׁפֵט אִתְּכֶם נְאֻם ה' אֱלוֹהִים. וְהַעֲבַרְתִּי אֶתְכֶם תַּחַת הַשָּׁבֶט וְהֵבֵאתִי אֶתְכֶם בְּמָסֹרֶת הַבְּרִית.    <strong>וּבָרוֹתִי מִכֶּם הַמֹּרְדִים וְהַפּוֹשְׁעִים בִּי</strong> מֵאֶרֶץ מְגוּרֵיהֶם אוֹצִיא אוֹתָם וְאֶל אַדְמַת יִשְׂרָאֵל לֹא יָבוֹא וִידַעְתֶּם כִּי
    אֲנִי ה'. וְאַתֶּם בֵּית יִשְׂרָאֵל כֹּה אָמַר ה' אֱלוֹהִים, אִישׁ גִּלּוּלָיו לְכוּ עֲבֹדוּ, וְאַחַר אִם אֵינְכֶם שֹׁמְעִים אֵלָי וְאֶת שֵׁם קָדְשִׁי לֹא
    תְחַלְּלוּ עוֹד בְּמַתְּנוֹתֵיכֶם וּבְגִלּוּלֵיכֶם. כִּי בְהַר קָדְשִׁי בְּהַר מְרוֹם יִשְׂרָאֵל נְאֻם ה' אֱלוֹהִים שָׁם יַעַבְדֻנִי כָּל בֵּית יִשְׂרָאֵל
    כֻּלֹּה בָּאָרֶץ שָׁם אֶרְצֵם וְשָׁם אֶדְרוֹשׁ אֶת תְּרוּמֹתֵיכֶם וְאֶת רֵאשִׁית מַשְׂאוֹתֵיכֶם בְּכָל קָדְשֵׁיכֶם. בְּרֵיחַ נִיחֹחַ אֶרְצֶה אֶתְכֶם
    בְּהוֹצִיאִי אֶתְכֶם מִן הָעַמִּים וְקִבַּצְתִּי אֶתְכֶם מִן הָאֲרָצוֹת אֲשֶׁר נְפֹצֹתֶם בָּם וְנִקְדַּשְׁתִּי בָכֶם לְעֵינֵי הַגּוֹיִם. וִידַעְתֶּם כִּי
    אֲנִי ה' בַּהֲבִיאִי אֶתְכֶם אֶל אַדְמַת יִשְׂרָאֵל אֶל הָאָרֶץ אֲשֶׁר נָשָׂאתִי אֶת יָדִי לָתֵת אוֹתָה לַאֲבוֹתֵיכֶם. וּזְכַרְתֶּם שָׁם אֶת דַּרְכֵיכֶם
    וְאֵת כָּל עֲלִילוֹתֵיכֶם אֲשֶׁר נִטְמֵאתֶם בָּם וּנְקֹטֹתֶם בִּפְנֵיכֶם בְּכָל רָעוֹתֵיכֶם אֲשֶׁר עֲשִׂיתֶם. וִידַעְתֶּם כִּי אֲנִי ה' בַּעֲשׂוֹתִי
    אִתְּכֶם לְמַעַן שְׁמִי לֹא כְדַרְכֵיכֶם הָרָעִים וְכַעֲלִילוֹתֵיכֶם הַנִּשְׁחָתוֹת בֵּית יִשְׂרָאֵל נְאֻם ה' אֱלוֹהִים".
</p>
<a name="127"></a><h2 dir="RTL">
    זמנים שאינם ראויים לעונה
</h2>
<a name="128"></a><h2 dir="RTL">
    יד, א - איסור תשמיש המיטה באבילות
</h2>


<p dir="RTL">
    מו"ק טו, ב: "אבֵל אסור בתשמיש המטה, דכתיב (שמו"ב יב, כד): וַיְנַחֵם דָּוִד אֵת בַּת שֶׁבַע אִשְׁתּוֹ וַיָּבֹא אֵלֶיהָ - מכלל דמעיקרא אסור". וכ"כ למעשה
    בשו"ע יו"ד שפג, א. ואפילו בשבת שבתוך שבעת ימי האבלות, תשמיש המיטה אסור, משום שאבלות שבצנעה נוהגת גם בשבת (שו"ע יו"ד ת, א).
</p>
<p dir="RTL">
    מו"ק כד, א: "יתבי רבנן קמיה דרב פפא וקאמרי משמיה דשמואל: אבל ששימש מטתו בימי אבלו - חייב מיתה... אמר רפרם בר פפא, תנא באבל רבתי: אבל אסור לשמש מטתו בימי
    אבלו. ומעשה באחד ששימש מטתו בימי אבלו, ושמטו חזירים את גוייתו (גוייתו - כל גופו, ואיכא דאמרי: אבר שלו, רש"י)".
</p>
<p dir="RTL">
    והסביר בשיטה לתלמיד רבנו יחיאל מפאריס: "ששמש מטתו בימי אבלו חייב מיתה - מיתה בידי שמיים קאמר, שנאמר (קהלת י, ח): וּפֹרֵץ גָּדֵר יִשְּׁכֶנּוּ נָחָשׁ". ומעין
    זה כתב הרמב"ן (תורת האדם, שער הסוף, ענין הקריעה): "ודאמרינן נמי אבל שלא פרע ושלא פרם חייב מיתה, דכתיב (ויקרא י, ו): וְלֹא תָמֻתוּ - אסמכתא בעלמא היא, ומיתה
    זו עונש מדברי סופרים כענין כל העובר על דברי חכמים חייב מיתה (ברכות ד, ב). ואמרינן דכוותה אבל ששמש מטתו בימי אבלו חייב מיתה".
</p>
<p dir="RTL">
    וטעם האיסור לא נתפרש בראשונים, ובספר הרב כתב: "מפני שמצווה זו צריכה להתקיים בשמחה, והאבל נמצא בצער".
    <button type="button" id="1027" onclick="ok.performClick(id);">הערה 27</button>
</p>
<a name="129"></a><h2 dir="RTL">
    יד, ב - תשמיש המיטה ביום השביעי לאבילות
</h2>


<p dir="RTL">
    כתב שו"ע יו"ד שצה, א: "כיון שעמדו מנחמים מאצל האבל ביום שביעי, מותר בכל הדברים שאסור בהם תוך שבעה, דמקצת היום ככולו".
</p>
<p dir="RTL">
    ולכאורה זה כולל גם תשמיש המיטה שמותר ביום השביעי, אלא שכתב בספר חסידים (רמ) שתשמיש המיטה אסור בכל היום השביעי: "אדם שישב באבילות ביום השביעי לאבלותו - לא
    ישמש מטתו, אף על פי ששאר דברים עושים לאחר שהתפללו ביום ז', לא ישמש מטתו עד שתחשך ליל שמיני". וכ"כ מהר"ם (הל' אבילות נספח סוף סי' ג); ומהרש"ל (הובא בפרישה
    שצה, ב).
</p>
<p dir="RTL">
    אמנם הרבה פוסקים התירו תשמיש המיטה ביום השביעי אחרי שקמים מהשבעה, וכן מוכח מהרדב"ז (ג, תקנט), שהתיר תשמיש אפילו בליל שביעי, שאומרים מקצת הלילה כמקצת היום
    (עיין שדי חמד מע' אבילות כה; פני ברוך כד, הערה י). וכן כתבו עוד פוסקים שדברים שבצנעה, כמו תשמיש המיטה, מותרים גם ביום השביעי: ערוה"ש שצה, ג; בדי השולחן
    שצה, ו; יבי"א ד, יו"ד לג, ז, והוכיח גם מכמה ראשונים. וכך עולה מהט"ז יו"ד תב, ה (ע"ע ט"ז או"ח סוף סי' תקנה). והוסיף ביבי"א שנראה שדברי מהר"ם וספר חסידים
    נאמרו כחומרא ולא משורת הדין.
</p>
<a name="130"></a><h2 dir="RTL">
    יד, ג - הרחקות בין בני הזוג בזמן אבלות
</h2>


<p dir="RTL">
    כתובות ד, ב: "אף על פי שאמרו אין אדם רשאי לכוף את אשתו להיות כוחלת ולהיות פוקסת (בימי אבלה כשמת אביה או אמה, רש"י), באמת אמרו: מוזגת לו הכוס, ומצעת לו
    המטה, ומרחצת לו פניו ידיו ורגליו (ולא חיישינן להרגל דבר, רש"י)".
</p>
<p dir="RTL">
    כתב הראב"ד (מובא ברמב"ן תורת האדם, וברא"ש מו"ק ג, לז): "אבל אינו צריך להרחקה אחרת אלא של תשמיש המטה, שהרי אמרנו ומוזגת לו הכוס ומצעת לו המטה ומרחצת לו פניו
    ידיו ורגליו, וכל שכן שמותרת לאכול עמו ואפילו בקערה אחת". וכ"כ הרמב"ן (תורת האדם, שער האבל - ענין האבלות): "נמצינו למדין, בדברים שבינו לבינה באבלות, שהוא
    אסור כל שבעה בתשמיש, ולא בשאר מיני פרישות, מוזגת לו כוס ומצעת לו מטה ומרחצת פניו ידיו ורגליו, ואוכלת עמו אפילו בקערה אחת, ומחבקה ומנשקה כדברי הרב ז"ל".
    וכ"כ הרא"ש מו"ק ז, לג.
</p>
<p dir="RTL">
    אמנם רבנו ירוחם (נתיב כח, ב, רלב, א, ומשמע שהבין כך ברמב"ן) החמיר לאסור הרחקות שלא נמנו במפורש בגמרא: "וראוי להחמיר, שאין לו להתיר שום קורבה זולתי מזיגת
    הכוס והצעת המטה והרחצת פניו ידיו ורגליו, מדלא התיר יותר בגמרא בהדיא".
</p>
<a name="131"></a><h2 dir="RTL">
    יד, ד - חיבוק ונישוק
</h2>


<p dir="RTL">
    כתב שו"ע יו"ד שפג, א: "אבל אסור בתשמיש המטה, אבל בשאר דבר קורבה מותר, אפילו במזיגת הכוס והצעת המטה והרחצת פניו ידיו ורגליו, בין באבלות דידיה בין באבלות
    דידה, ומותרת לאכול עמו בקערה".
</p>
<p dir="RTL">
    השו"ע לא התייחס לחיבוק ונישוק, אמנם מכך שהתיר רק הרחקות וכתב 'אפילו במזיגת הכוס', משמע שחיבוק ונישוק אסורים, וכן הביא דעת רבנו ירוחם בבית יוסף. וכ"כ הרמ"א
    (שם) שיש להחמיר בחיבוק ונישוק, וכ"כ הרדב"ז (הל' אבל ה, ה) משום שיש להרחיק כל הדברים שמרגילים לתשמיש. וכן כתבו רוב האחרונים. כך כתבו גם חלק מאחרוני הספרדים:
    שולחן גבוה שמב, יד, ונהר מצרים הל' אבלות קיג. וכ"כ הרב בספר. וכתב רע"א (על שו"ע שם) שר' זלמן מוולוז'ין הוכיח כדעה זו מהתרגום על הפסוק (קהלת ג, ה): "עֵת
    לַחֲבוֹק וְעֵת לִרְחֹק מֵחַבֵּק" - "עידן בחיר לרחקא מלגפפא - בשבעת ימי אבלא".
</p>
<p dir="RTL">
    אמנם הגרע"י (חזו"ע אבילות ב, עמ' קעו) כתב שדעת השו"ע להתיר חיבוק ונישוק, והביא כמה אחרונים שכתבו כן. ודחה את דעת השולחן גבוה, אמנם גם הגרע"י סיים שראוי
    להחמיר בחיבוק ונישוק משום הרגל דבר.
</p>
<a name="132"></a><h2 dir="RTL">
    יד, ה - חיבוק של נחמה ונישוק של נימוס
</h2>


<p dir="RTL">
    כתב ב"ח יו"ד שפג, א: "וכתב על זה מהרש"ל (בביאורו לטור), וזה לשונו: ומכל מקום תימה מאחר שאוסר קירוב בשר לגמרי, היאך היא רוחצת פניו ידיו ורגליו... ואפשר לחלק
    דשאני רחיצת פניו וכו', דנהי שהוא דבר של חיבה מכל מקום עוסקת במלאכתה, מה שאין כן בחיבוק ונישוק שהוא הרגל לדבר תשמיש דאסור, וכן נראה להחמיר בזה".
</p>
<p dir="RTL">
    ונראה שהמהרש"ל וב"ח עוסקים בחיבוק ונישוק של תשוקה שיכול להביא לידי תשמיש, וכפי שכתבו: "בחיבוק ונישוק שהוא הרגל לדבר תשמיש". אבל חיבוק ונישוק של נחמה או
    נימוס נחשב כמו הרחצת פניו ידיו ורגליו, שלמרות שזה מעשה של חיבה, אין חשש שיגיעו מתוך כך לתשמיש. וכ"כ הרב בספר: "ונראה שחיבוק של נחמה, ונישוק של נימוס, כל
    זמן שאין בהם תשוקה - מותר". והוסיף הרב בעל פה שנראה שכך גם דעתם של כל האחרונים שהחמירו (עיין באות הקודמת), שרק בחיבוק ונישוק של תשוקה החמירו, ואף רבנו
    ירוחם לכך התכוון. ודעת המקילים שאפילו בחיבוק ונישוק של תשוקה מותרים. ולמעשה יש לאסור חיבוק ונישוק של תשוקה.
</p>
<a name="133"></a><h2 dir="RTL">
    יד, ו - שינה במיטה אחת
</h2>


<p dir="RTL">
    כתב הרמב"ן שמותרים לישון במיטה אחת: "ומתיחדת עמו בין ביום ובין בלילה, וישנה עמו במטה אחת הוא בבגדו והיא בבגדה, אבל בלא בגדיהם אסורין אפילו בסינר מפסיק, וכן
    בשבת וכן ברגל, הכל דין אחד הוא". וכ"כ הראב"ד.
</p>
<p dir="RTL">
    אמנם בשו"ע יו"ד שפג, א, כתב: "ומותר לישון עמו הוא בבגדו והיא בבגדה, ומיהו משום 'לך לך אמרינן נזירא' יש להחמיר שלא יישן עמה במיטה כלל". וכ"כ האחרונים לא
    לישון במיטה אחת (בית מועד לא, יז; חזו"ע אבילות ב, עמ' קעו, ועוד רבים).
</p>
<a name="134"></a><h2 dir="RTL">
    יד, ז - התקשטות אחרי השבעה
</h2>


<p dir="RTL">
    כתב שו"ע יו"ד שפא, ו: "אשה לא תכחול ולא תפרקס בימי אבלה, שכל אלו אסורים כרחיצה. ואשת איש אינה אסורה אלא תוך שבעה, אבל אחר ז' מותרת בכל, כדי שלא תתגנה על
    בעלה". בכתובות ד, ב, מפורש שאף בעלה יכול לכופה להתקשט אחרי השבעה, ולכן כתב הרב בספר שיש מצווה להתקשט לשם מצוות עונה אחרי השבעה, למרות שהיא עדיין בתוך
    שלושים ימי האבלות.
</p>
<a name="135"></a><h2 dir="RTL">
    יד, ח - זמנים שיש ליזהר בהם על פי הקבלה
</h2>


<p dir="RTL">
    כתב מ"א רמ, ג, בשם האר"י: "ואין לשמש בליל א' של פסח וליל שבועות וליל שמיני עצרת, אם לא בליל טבילה". וכ"כ באר היטב רמ, ד; בא"ח ש"ש וירא כג; מ"ב רמ, ז; כה"ח
    רמ, ה.
</p>
<p dir="RTL">
    כתב חכמת אדם קכח, יט: "הזמנים שאסור לשמש על פי כתבי האר"י ז"ל, כגון בליל פסח ועצרת וראש השנה, כל זה אינו אלא לאדם שהוא מלא ביראה ולא יחטא ח"ו, אבל אלו
    שיצרם מתגבר עליהם והם חושבים שהוא כעין איסור תורה, ועל ידי זה באים ח"ו לידי כמה מכשולים, מצוה גדולה לשמש אפילו בראש השנה, ויטבול למחר, דמצד הדין אין איסור
    אלא ביום הכיפורים ובתשעה באב ובימי אבלות שלו או שלה". וכ"כ מ"ב רמ, ז.
</p>
<p dir="RTL">
    ולא רק כשיש חשש שיגיע לידי הוצאת זרע לבטלה ממש, אלא אף אם יש חשש שיגיע להרהורים אסורים, וכ"כ החסד לאלפים רמ, ד: "כל אזהרות הספרים שלא לשמש בקצת ימים וקודם
    חצות, לא נאמרו אלא למי שאין תאוותו גוברת עליו, אבל אם תאוותו גוברת עליו, וחושש פן יבוא לידי קרי והוצאת שז"ל, <strong>או לידי קישוי שלא מדעת</strong> -
    מצווה לשמש. זה כלל גדול: טוב איש יכלכל דבריו במשפט בפלס ומאזניים לפי מה שהוא אדם ולפי העניין".
</p>
<a name="136"></a><h2 dir="RTL">
    יד, ט - מידת חסידות על חשבון מצוות עונה מהתורה
</h2>


<p dir="RTL">
    כתב בדרכי טהרה כב, כד, שלא רק בליל טבילה או כשיצרו מתגבר עליו אין להקפיד שלא לשמש בימים אלו, אלא גם כשאשתו משתוקקת או ביציאה לדרך או בביאה מן הדרך. וגם מי
    שעוד לא קיים מצוות פריה ורביה אין לו להחמיר בכל הימים הללו.
</p>
<p dir="RTL">
    ובסעיף כו, הוסיף הרב אליהו: "כשנוהג אדם בדרכי חסידות ועבודת ה', ידע לעצמו שאין לו לעבור על קוצו של יו"ד מדברי תורה או מדברי סופרים, בין בדברים הנוגעים לו,
    ובין בדברים הנוגעים לאשתו. ועל כגון זה אמרו (אבות ב, ה): ולא עם הארץ חסיד. לכן מי שמבטל מצוות עונה שחייב בה מדאורייתא בשביל חסידות - עתיד ליתן על כך את
    הדין. וכן מי שחסידותו תגרום לו לתור אחרי עיניו, שהיא עבירה מדאורייתא - אין בחסידותו כלום".
</p>
<a name="137"></a><h2 dir="RTL">
    צניעות בתשמיש
</h2>
<a name="138"></a><h2 dir="RTL">
    טו, א - הצניעות היא אחד הביטויים לקדושת המצווה
</h2>


<p dir="RTL">
    שבועות יח, ב: "אמר רבי בנימין בר יפת אמר רבי אלעזר: כל המקדש את עצמו בשעת תשמיש (דרך צניעות, רש"י) - הויין לו בנים זכרים, שנאמר (ויקרא יא, מד):
    וְהִתְקַדִּשְׁתֶּם וִהְיִיתֶם קְדֹשִׁים, וסמיך ליה (שם יב, ב): אִשָּׁה כִּי תַזְרִיעַ".
</p>
<p dir="RTL">
    נדה ע, ב - עא, א: "מה יעשה אדם ויהיו לו בנים זכרים? אמר להם: ישא אשה ההוגנת לו, ויקדש עצמו בשעת תשמיש (לשמש בצניעות, רש"י)".
</p>
<p dir="RTL">
    כפי שפירש רש"י, אחת הכוונות של חכמים בלקדש את עצמו בשעת תשמיש - לשמש בצניעות. וכ"כ מאירי שבועות שם: "וראוי לאדם שיקדש את עצמו בשעת תשמיש, ויתנהג בעניניו
    בצניעות יתרה... ואף על פי שהוא בינו לבינה יבוש מנפשו, ויעיר כל כונותיו לטוב, וכן כל כיוצא באלו הענינים".
</p>
<p dir="RTL">
    וכ"כ מהר"ל (חידושי אגדות שבועות שם): "לפי שתשמיש בעצמו כשהוא עושה שלא בצניעות הוא מעשה בהמה, כמו הבהמה שאין לה צניעות. ואם אין מקדש עצמו בשעת תשמיש הוא אדם
    בהמי חומרי, ואם מקדש עצמו, דהיינו כאשר עושה מעשה זה בצניעות ולפיכך ראוי שיהיו בניו זכרים, כי הזכר אינו חומרי כמו שהיא הנקיבה שהיא חומרית".
</p>
<a name="139"></a><h2 dir="RTL">
    טו, ב - יקדש את עצמו - במחשבתו ובכוונותיו
</h2>


<p dir="RTL">
    עוד פירשו שיקדש את מחשבותיו וייחד אותם לאשתו, וכ"כ רבנו בחיי (בראשית ל, לח): "וממעשה הטבע שבפרשה זו יש ללמוד חיוב בני אדם שיש להם שכל ודעת לקדש עצמם בשעה
    שנזקקין עם נשותיהם, שהרי אנו רואים בבהמות ציור העובר יוצא כפי ציור המחשבה. וע"כ אמרו ז"ל (שבועות יח, ב): לעולם יקדש אדם את עצמו בשעת תשמיש. וקדושה זו היא
    טהרת המחשבה שלא יחשוב באשה אחרת ולא בדברים אחרים רק באשתו".
</p>
<p dir="RTL">
    וכ"כ הרמב"ן (האמונה והבטחון פרק טו): "ומפני מה נכתב ענין המקלות, זהו באמת מה שאמר הכתוב (שמו"א ב, ג): כִּי אֵ-ל דֵּעוֹת ה' וגו', עשה כדי ללמד לבני אדם
    שיטהרו עצמם בשעה שיזדקקו עם נשותיהן, כי כפי המחשבה יהיה העובר. וזה שאמרו: לעולם יקדש אדם את עצמו בשעת תשמיש". וכ"כ במאירי (שבועות יח, א, מובא באות הקודמת):
    "ויעיר כל כונותיו לטוב".
</p>
<p dir="RTL">
    ומעין זה כתב הריטב"א (הגדה של פסח) שיקדש את עצמו - ישמש עם אשתו בחכמה ובדעת: "וכבר אמרנו כי התורה, שהיא לשון הקודש, מכנה לתשמיש בלשון דעת, לעורר לאדם שלא
    יעשה מעשה ההוא לתאוה והנאה טבעית בלבד כבהמות שאין להם דעת, אלא שיעשה בחכמה ובדעת להשלים מצות פריה ורביה ולקיום הגוף, וגם כי השכבת זרע תחילת יצירתה מן המוח
    שהוא מקום הדעת, ועשה כן הבורא יתברך כדי שיעיין האדם בזה ויעשה הדבר בשכל ובצנעה, וזהו שאמרו: חייב אדם לקדש את עצמו בשעת תשמיש, שנאמר (הושע יא, ט):
    בְּקִרְבְּךָ קָדוֹשׁ, ובתרגום ירושלמי (בראשית ד, כה): וַיֵּדַע אָדָם עוֹד, וחכים אדם עוד".
</p>
<a name="140"></a><h2 dir="RTL">
    טו, ג - תשמיש המיטה במקום צנוע
</h2>


<p dir="RTL">
    סנהדרין מו, א: "מעשה באדם אחד שהטיח את אשתו תחת התאנה, והביאוהו לבית דין והלקוהו, לא מפני שראוי לכך אלא שהשעה צריכה לכך".
</p>
<p dir="RTL">
    וכתב הרמב"ם (איסו"ב כא, יד): "ואסור לאדם לבוא על אשתו בשווקים וברחובות או בגנות ובפרדסין אלא בבית דירה, שלא יראה כזנות וירגילו עצמן לידי זנות, והבועל את
    אשתו במקומות אלו מכין אותו מכת מרדות". וכ"כ שו"ע אה"ע כה, ד. אין פירוש 'בית דירה', דוקא חדר בבית, אלא כל מקום סגור ומוצנע מותר לשמש מיטתו, ולכן מותר לשמש
    מיטתו בסוכה (פנה"ל סוכות ג, 16). והוסיף הרב בעל פה שנראה שגם ברכב סגור, שחלונותיו מוצנעים כסוכה, והוא במקום מבודד שאין שם עוברים ושבים - מותר.
</p>
<a name="141"></a><h2 dir="RTL">
    טו, ד - תשמיש בפני אחרים
</h2>


<p dir="RTL">
    נדה יז, א: "אמר רבי שמעון בן יוחאי: ארבעה דברים הקדוש ברוך הוא שונאן, ואני איני אוהבן... והמשמש מטתו בפני כל חי. אמר ליה רב יהודה לשמואל: ואפילו לפני
    עכברים? א"ל: שיננא, לא, אלא כגון של בית פלוני - שמשמשין מטותיהן בפני עבדיהם ושפחותיהם. ואינהו מאי דרוש? שְׁבוּ לָכֶם פֹּה עִם הַחֲמוֹר (בראשית כב, ה), עַם
    הדומה לחמור".
</p>
<p dir="RTL">
    וכ"כ כל הראשונים (ראב"ד שער הפרישה ב; רמב"ם אישות יד; טו; רבנו ירוחם כג, א; כלבו קמה, ועוד). וכ"כ שו"ע או"ח רמ, ו: "אסור לשמש מיטתו בפני כל אדם אם הוא
    נעור, ואפילו על ידי הפסק מחיצה עשרה". וכ"כ שו"ע אה"ע כה, ב.
</p>
<p dir="RTL">
    ופשוט שאסור להיות נוכח לפני זוג שמשמש מיטתם. ואפילו לצורך הבנה ולימוד הנהגות תשמיש המיטה הדבר אסור, כפי שלמדנו מדברי רב בברכות סב, א, שאמר לרב כהנא שהתחבא
    מתחת למיטתו: "כהנא, הכא את? פוק, דלאו אורח ארעא".
    <button type="button" id="1028" onclick="ok.performClick(id);">הערה 28</button>
    ויתירה מכך אמרו בעירובין סג, ב: "אמר רב ברונא אמר רב: כל הישן בקילעא שאיש ואשתו שרויין בה - עליו הכתוב אומר (מיכה ב, ט): נְשֵׁי עַמִּי תְּגָרְשׁוּן מִבֵּית
    תַּעֲנֻגֶיהָ (שבושין הן ממנו, רש"י). ואמר רב יוסף: אפילו באשתו נדה (בושין ממנו לדבר דברים שבצנעה בינו לבינה, רבנו יהונתן)".
</p>
<a name="142"></a><h2 dir="RTL">
    טו, ה - בפני אדם שלא שם לב או בפני ישן
</h2>


<p dir="RTL">
    כתב חכמת אדם קכח, ה: "אם הוא בעניין שאינם מרגישים כלל - מותר על ידי הפסק מחיצה". וכ"כ מ"ב רמ, כב. אמנם בעולת תמיד רמ, ג, וא"ר רמ, יג, כתבו שאסור לשמש בפני
    אחר אפילו אם אינו משגיח כלל ולא ידע שזה משמש מיטתו, ואפילו הוא אילם. וכ"כ בדרכי טהרה כג, ג. ואמר הרב בעל פה שכולי עלמא יודו שכך צריך להורות כיום, כשהבתים
    מרווחים, וכמבואר בהמשך.
</p>
<p dir="RTL">
    כתב הראב"ד (שער הפרישה ב): "וכן אמרו (נדה יז, א): אסור לשמש מטתו בפני כל חי. מדקאמרינן בפני, משמע נעור קאמר - אבל ישן מותר". וכ"כ כלבו (קמה); רבנו ירוחם
    (נתיב כג, א); מאירי נדה טז, ב. וכ"כ טור ושו"ע או"ח רמ, ו; אה"ע כה, ב. וכתב באו"ה רמ, ו, 'נעור' שמותר אפילו בלא הפסק מחיצה, "ומכל מקום לכתחילה טוב במקום
    שבני אדם ישינים בבית שיעמיד מחיצה סביב המיטה".
</p>
<p dir="RTL">
    ולמעשה כתב הרב בספר: "אסור לקיים את החיבור במקום שיש בו אדם נוסף. וגם כשהוא ישן אסור, מפני שיש חשש שמא יתעורר". וביאר הרב שחובה להחמיר כיום משום שהואיל ויש
    לנו חדרים רבים בבתים, אין מקובל כלל לשמש בחדר שיש בו עוד אנשים, ושום אדם סביר לא יקל לשמש בחדר שיש בו אנשים ישנים. וממילא המשמש בפני ישן נחשב כמי שמפר את
    כללי הצניעות, ונוהג בפריצות חמורה, ואם הישן יתעורר וירגיש בו, יזדעזע מכך. ונראה שמה שהקילו בזה בעבר היה מפני שהבתים היו צפופים ולא היתה ברירה. ואולי גם
    ישנו עמוק יותר, מפני שהעבודה היתה יותר קשה ומעייפת.
</p>
<a name="143"></a><h2 dir="RTL">
    טו, ו - תינוק שאינו יודע לדבר
</h2>


<p dir="RTL">
    כתב הראב"ד (שער הפרישה ב): "ומסתברא דתינוק שאינו יודע לדבר כבהמה דמי, ורמיזא הא מילתא בפ' ערבי פסחים (פסחים קיב, ב) בענין המשמש במטה שהתינוק ישן עליה
    וכו'". וכ"כ כמה ראשונים, שאם התינוק אינו יודע לדבר מותר לשמש בפניו, וכ"כ כלבו (קמה); רבנו ירוחם (נתיב כג, א); רשב"ץ (פסקיו נדה יז, א); טור. וכ"כ שו"ע או"ח
    רמ, ו. וכתב ערוה"ש רמ, יא: "אבל כשיודע לדבר - אסור, אף שאינו מבין העניין אך יספר מה שראה, ומכוער הדבר". וכתב בדרכי טהרה כג, ג, שגיל זה כבן שנה או שנתיים
    אבל גדול מזה אסור.
</p>
<p dir="RTL">
    ובספר כתב הרב שרק בלית ברירה אפשר להקל בפני תינוק ישן שאינו יודע לדבר: "מעיקר הדין מותר לשמש בפני תינוק שאינו יודע לדבר, אבל אין ראוי לעשות כן. וכשאין
    ברירה אחרת, מותר לקיים את החיבור כשהוא ישן. ואם התעורר באמצע, מותר להמשיך".
</p>
<a name="144"></a><h2 dir="RTL">
    טו, ז - מידת חסידות להבריח כל בריה
</h2>


<p dir="RTL">
    נדה יז, א: "אביי באלי דידבי (מגרש הזבובים שלא לשמש מטתו בפני כל חי, רש"י), רבא באלי פרוחי (יתושים)". וכ"כ רשב"ץ בפסקיו לנדה יז, א: "ובפני בעל חיים, אפילו
    זבובים, ראוי ליזהר מדרכי החסידות, אבל אין איסור בדבר, וכן דעת הראב"ד והרא"ה". וכ"כ ספר חרדים פרק ז; עולת תמיד רמ, ג; א"ר יג (ועיין בספר חסידים תתשט"ו
    בביאור טעם מנהג החסידות, שמא יהרהר בניאוף עם בהמות וחיות, ולא חילקו בין גדולים לקטנים).
</p>
<p dir="RTL">
    ורבים מהפוסקים, וביניהם השו"ע, חכ"א ומ"ב, לא הביאו כלל מנהג חסידות זה, כי מה פגם יש בהיות שם זבוב.
</p>
<p dir="RTL">
    כתב בן יהוידע (נדה שם), שהחכמים שגרשו הדבורים והיתושין, "לא משום דחוששין לשמש בפני בעלי חיים, דאלו ודאי לאו בני הרגשה נינהו, אלא עושין כן להחריד את בני אדם
    שיהיו נזהרין בצניעות זו מאד בראותם דרבנן קפדי אפילו על זבובין".
</p>
<p dir="RTL">
    בדרכי טהרה כג, ד, משמע שטעם מידת החסידות הוא משום שבעלי החיים עלולים להטריד אותם: "והגמ' מספרת שגדולי החכמים לא היו משמשים מיטותיהם אפילו בפני בעלי חיים,
    עד כדי כך שהיו מוציאים מחדרם אפילו עכברים וזבובים... לכן יש לאדם לסלק כל הגורמים המטרידים אותו שלא יסיח דעתו לדברים אחרים, ובמיוחד לא לנשים אחרות".
</p>
<a name="145"></a><h2 dir="RTL">
    טו, ח - ידיעת אחרים על תשמיש מיטתם
</h2>


<p dir="RTL">
    בנוסף לאיסור לשמש בפני אחרים, צריכים בני הזוג להצניע את זמן חיבורם.
</p>
<p dir="RTL">
    נדה יז, א: "רבה בר רב הונא מקרקש זגי דכילתא", ופירש רש"י: "פעמונים התלויים בכילה שסביב מטתו, מקשקשן בעת תשמיש לסור בני ביתו משם". ומשמע שמותר שאחרים ידעו
    מתי משמשים מיטתם. אולם בתוס' 'מקרקש' הקשו: "וקשה לר"ת, דאין זה מדת צניעות, ונראה לו כגירסת ר"ח והערוך (ערך 'גזח') מקרקש גזי זבובים". וכ"כ תוס' חכמי אנגליה,
    רמב"ן ור"ן נדה שם, מכיוון שאין זה מדרך הצניעות שיוודע לאחרים מתי בני הזוג משמשים מיטתם.
</p>
<p dir="RTL">
    וכ"כ הרמב"ן בראשית לא, לג: "בְּאֹהֶל יַעֲקֹב וּבְאֹהֶל לֵאָה - אבל כי אהלים היו לכולן, כי היה זה מצניעות הצדיק, כי לכל אחת מארבע הנשים היה אהל מיוחד, בעבור
    שלא תדע האחרת בבואו אל רעותה, גם אסור הוא בדין התורה, כמו שהזכירו חכמים במסכת נדה (יז, א)".
</p>
<p dir="RTL">
    ובמאירי, נדה שם, פירש: "ומה שאמרו רבה מקרקש גיזי דכלתיה, כלומר שהיה גוער בצירעין שבכילה, ואביי כלי דידבי, כלומר שהיה מונע הזבובים, אין הענין כן אלא שירגישו
    בני ביתו שרוצה הוא לישן ויניחוהו".
</p>
<p dir="RTL">
    ואף לרש"י, אפשר לומר כפי שכתב המאירי, שלא היה מקשקש בפעמונים בשעת תשמיש בלבד, אלא עשה כן כל זמן שרצה "שירגישו בני ביתו שרוצה הוא לישן ויניחוהו". ומעין זה
    תירץ בערוך לנר: "אפשר שהם לא ידעו מפני מה מקרקש, רק שנתן להם סימן שאם ישמעו קול קרקוש הפעמונים - ירחיקו".
</p>
<a name="146"></a><h2 dir="RTL">
    טו, ט - אכסנאי
</h2>


<p dir="RTL">
    כתובות סה, א: "אמר רב הונא: מנין לאכסנאי שאסור בתשמיש המטה? שנאמר (שמו"א א, יט): וַיַּשְׁכִּמוּ בַבֹּקֶר וַיִּשְׁתַּחֲווּ לִפְנֵי ה' וַיָּשֻׁבוּ וַיָּבֹאוּ
    אֶל בֵּיתָם הָרָמָתָה וַיֵּדַע אֶלְקָנָה אֶת חַנָּה אִשְׁתּוֹ וַיִּזְכְּרֶהָ ה', השתא אין, מעיקרא לא".
</p>
<p dir="RTL">
    וכתב הראב"ד (בעלי הנפש, שער הפרישה, ב): "ומסתברא שאם יחדו לו ולאשתו בית, שהוא מותר, ובלבד שלא ישן בטליתו של בעל הבית. ולא אמרו אסור אלא משום צניעות". וכ"כ
    שו"ע או"ח רמ, יג.
</p>
<p dir="RTL">
    במטה יהודה רמ, א, החמיר שצריך ממש דירה מיוחדת לבני הזוג: "נראה דהיינו דוקא בייחוד דקביעות, דאז הוי כמו שוכר והוא שכן שם בחצר, ולא סגי לינת לילה אחד בבית
    לבדם אפילו מדעת בעל הבית... וכן נראה קצת מהך דאלקנה וחנה, דמהתם ילפינן דין אכסנאי אסור בתשמיש, דמסתמא היו ישנין בבית א' לבדם, דאלקנה היה אדם רשום כדאיתא
    במדרש, ואעפ"כ כיון שלא ייחדו להם בית בקביעות לישיבה ולאכילה ולשינה - מקרי אכסנאי, דבעינן ייחוד בית כמו ביתו של אדם לכל ענין". וכ"כ כה"ח או"ח רמ, פו.
</p>
<p dir="RTL">
    ונראה להלכה שכל עוד יש להם חדר משלהם ואין חשש שייכנסו לשם אחרים מבני הבית, מותר לשמש מיטתם, וזו כוונת הראב"ד שאסרו משום 'צניעות'. וכ"כ מאמר מרדכי (דברי
    מרדכי רמ, יג), וכ"כ מ"ב רמ, נ, שצריך לייחד להם חדר כזה שאין לבעלי הבית עסק שם. וכ"כ ערוה"ש רמ, יז, שכל החשש באכסנאי שמא ייכנס אחר לתוך החדר. וכ"כ בדרכי
    טהרה כג, ה-ו. וכ"כ הרב בספר: "מותר לאורחים לשמש מיטתם בתנאי שיש להם חדר סגור, ואין חשש שבני הבית ירגישו בכך או שישאירו סימנים על הסדינים". במשכן ישראל ח"ב
    עמ' פא, כתב בשם הרב אלישיב, שאפילו אם בני הבית משתמשים בחדר הזה, אם יש לזוג האורחים מפתח לנעול מבפנים, מותר לשמש.
</p>
<p dir="RTL">
    אמנם הרמב"ם (איסו"ב כא, טו) כתב: "ואכסנאי אסור בתשמיש המטה עד שיחזור לביתו", משמע שלדעתו גם אם ייחדו להם בית - אסור, וכך הסביר במגדל עוז, ואכן הראב"ד השיג
    עליו. ובשו"ע פסק כראב"ד וכ"כ האחרונים.
</p>
<a name="147"></a><h2 dir="RTL">
    טו, י - חוסר צניעות יכול להיות עילה לגירושין - הרחבת הערה 15
</h2>


<p dir="RTL">
    משנה כתובות עב, א: "ואלו יוצאות שלא בכתובה: העוברת על דת משה ויהודית... רבי טרפון אומר: אף הקולנית; ואיזו היא קולנית, לכשהיא מדברת בתוך ביתה ושכניה שומעין
    קולה". ובגמ' עב, ב: "מאי קולנית? אמר רב יהודה אמר שמואל: במשמעת קולה על עסקי תשמיש".
</p>
<p dir="RTL">
    ונאמרו בזה כמה פירושים שמשמעות כולם חוסר צניעות בענייני תשמיש: רש"י 'על': "כשמדבר עמה על עסקי עונה, מריבה עמו ומשמעת לשכניו והוא בוש בדבר". מאירי: "וגדולי
    הרבנים מפרשים שמסרבת בתשמיש או שממאנת לטבול בשעתה שלא לשום סיבה אלא דרך סרוב, עד שהוא צריך להרבות עליה רעים ורעות וצריך להודיע צערו לרבים". וכתב הרמב"ם
    (פיהמ"ש): "תובעת תשמיש בקול רם עד ששומעים אותה שכניה". וכ"כ שו"ע אה"ע קטו, ד. וכתב חלקת מחוקק קטו, יג: "ושני הפירושים (רש"י ורמב"ם) עולים להלכה, דהכל בכלל
    קולנית שאמרו שם בגמ', ואין זה דת יהודית".
</p>
<p dir="RTL">
    עוד במשנה כתובות עא, ב: "אמר לה (כשהדיר את אשתו): על מנת שתאמרי לפלוני מה שאמרת לי או מה שאמרתי לך... יוציא ויתן כתובה". ובגמ' עב, א: "ותימא? אמר רב יהודה
    אמר שמואל: דברים של קלון".
</p>
<p dir="RTL">
    וכתב הרמב"ם אישות יד, ה, מהם דברים של קלון: "המדיר את אשתו שתאמר לאחרים מה שאמר לה או מה שאמרה לו מדברי שחוק וקלות ראש שמדבר אדם עם אשתו על עסקי תשמיש, הרי
    זה יוציא ויתן כתובה, שאין זו יכולה להעיז פניה ולומר לאחרים דברי קלון". וכן מפורש בתוספתא כתובות ז, ו.<u></u>
</p>
<a name="148"></a><h2 dir="RTL">
    טו, יא - הצנעת זמן הטבילה
</h2>


<p dir="RTL">
    עירובין נה, ב: "אמר רב יהודה אמר רב: יושבי צריפין והולכי מדברות - חייהן אינן חיים, ונשיהן ובניהן אינן שלהן. תניא נמי הכי, אליעזר איש ביריא אומר: יושבי
    צריפין כיושבי קברים, ועל בנותיהם הוא אומר (דברים כז, כא): אָרוּר שֹׁכֵב עִם כָּל בְּהֵמָה. מאי טעמא? עולא אמר: שאין להן מרחצאות, ורבי יוחנן אמר: מפני
    שמרגישין זה לזה בטבילה (שאין להן מקוואות, והולכות הנשים לטבול במקום רחוק, וקוראה לחברתה ומרגישין השכנים, ויש רשע רודף אחריהן ומתייחד עמהן, ותנן: לא יתייחד
    אדם עם שתי נשים, רש"י). מאי בינייהו? - איכא בינייהו נהרא דסמיך לביתא".
</p>
<p dir="RTL">
    וכתב בהגהות אשרי שם ה, ג: "מפני שמרגישין זה בזה בטבילה - ונ"ל בשביל זה נהגו הנשים להיות צנועות בליל טבילתן שלא לילך במהומה". וכ"כ האגודה. וכ"כ רמ"א יו"ד
    קצח, מח: "יש שכתבו שיש לאשה להיות צנועה בליל טבילתה, וכן נהגו הנשים להסתיר ליל טבילתן שלא לילך במהומה או בפני הבריות, שלא ירגישו בהן בני אדם; ומי שאינה
    עושה כן, נאמר עליה: אָרוּר שֹׁכֵב עִם כָּל בְּהֵמָה (דברים כז, כא)".
</p>
<p dir="RTL">
    וכ"כ בן יהוידע, אחרי שדחה את פירוש רש"י: "ולמ"ד מפני שמרגישין זה לזה בטבילה גם בזה הטעם הוא כך, כיון דאין להם מקום צנוע מרגישין זה בזה, ואז האנשים שיבואו
    לזקק עם נשיהם מהרהרים כל אחד באשת חבירו".
</p>
<p dir="RTL">
    וכתב בדי השולחן קצח, שעא, שצריך להסתיר את הטבילה אף מנשים אחרות מפני הצניעות, אלא אם כן האשה צריכה עזרה או לוויה למקווה.
</p>
<a name="149"></a><h2 dir="RTL">
    טו, יב - גילויי אהבה וחיבה בפרהסיא
</h2>


<p dir="RTL">
    לפי מה שלמדנו לעיל טו, ג, רק תשמיש אסור בפרהסיא, ומשמע ששאר גילויי אהבה וחיבה, כמו חיבוק, נישוק או נתינת ידיים, מותרים מדינא. ואכן לרוב הראשונים אין איסור
    בדברים אלו. אמנם כתב הרמ"א אה"ע כא, ה (על פי הנימוקי יוסף ב"ב נח, א): "יש אומרים דאין לנהוג אפילו עם אשתו בדברים של חיבה, כגון לעיין ברישיה אחר כינים בפני
    אחרים".
</p>
<p dir="RTL">
    והטעם לכך, שאין ראוי שבני זוג יגלו את אהבתם בפני אחרים, שכן האהבה היא עניין עמוק ואישי מאוד, שאין ראוי לחושפו לעיני זרים. והחושפו - עושה את האהבה לחיצונית
    וחלולה. וכ"כ הרב בספר, שנכון שבני הזוג יימנעו ממעשים שמבטאים את תשוקתם זה לזה בפני זרים. והוסיף: "אמנם חיבוק ונישוק נימוסי, בחברה שבה הדבר מקובל, אינו נחשב
    לא צנוע".
</p>
<p dir="RTL">
    בנוסף לכך, עלולה להיות מכך פגיעה בבני אדם שלא זכו לבן זוג אוהב, כרווקים ורווקות, גרושים וגרושות, אלמנים ואלמנות, או בני זוג שבמשך זמן רב אינם מצליחים
    להיטהר, וכשהם רואים בני זוג שמפגינים את אהבתם בגלוי, ליבם עלול להתכווץ מצער ואולי גם מקנאה.
</p>
<a name="150"></a><h2 dir="RTL">
    טו, יג - כיסוי בשעת תשמיש
</h2>


<p dir="RTL">
    נדה טז, ב: "אמר רבי שמעון בן יוחאי: ארבעה דברים הקדוש ברוך הוא שונאן, ואני איני אוהבן... ומשתין מים ערום לפני מטתו, והמשמש מטתו בפני כל חי". וכתבו תוס' יז,
    א, 'ומשתין': "ויש ספרים דגרסי הכא משמש מטתו ערום, וכן הוא בויקרא רבה, וטעמא, שיש לו להיות צנוע בשעת תשמיש, כדאמרינן בנדרים (כ, א)". והביאוהו מ"א רמ, כב,
    חכ"א קכח, יב, ומ"ב לו. וכתב מ"ב: "ודוקא ערום ממש, אבל אם מכסה עצמו מלמעלה - ליכא שום חשש בדבר". ובשער הציון יח, הוסיף בשם יד אהרן בשם המקובלים שעדיף לשמש
    בלא בגדים כלל ולהתכסות מלמעלה. וכ"כ בכף החיים רמ, ס, בשם ר"ח ויטאל בשער הקדושה, שמה שהקב"ה שונא למשמש ערום, היינו בלא כיסוי מלמעלה.
</p>
<p dir="RTL">
    בספר חרדים נא, ו, כתב: "אסור לשמש מטתו בלא מכסה של מעלה משום צניעות". וכ"כ דרכי טהרה כה, לט, שצריכים להתכסות בשעת תשמיש, ותשמיש ללא כיסוי נחשב גסות וחוסר
    צניעות.
</p>
<p dir="RTL">
    אמנם אין חיוב מדינא להתכסות בשעת תשמיש, אלא זה מנהג צניעות. משום שדין זה לא נזכר בראשונים או בשו"ע, ורוב האחרונים לא הביאוהו. וגם האחרונים שהביאו את התוס',
    לא רצו לחייב כיסוי כמוכח במ"ב. וכ"כ בשו"ת בני בנים ד, יז, שמותר לשמש ללא כיסוי בחדר חשוך, ודייק כך מהקדמת הזוהר. וכ"כ הרב קידר שאין איסור מדינא, ודייק
    מראשונים שכתבו במפורש להיתר. ולכן הרב כתב בספר: "נוהגים לכסות את הגוף בעת החיבור, גם כשאין שם אור", ולא כתב שחייבים לכסות.<u></u>
</p>
<a name="151"></a><h2 dir="RTL">
    סיפור ושיחה בין איש לאשתו בשעת החיבור ולקראתו
</h2>
<a name="152"></a><h2 dir="RTL">
    טו, יד - סיפור שלא מענייני התשמיש
</h2>


<p dir="RTL">
    נדרים כ, א-ב: "אמר רבי יוחנן בן דהבאי, ד' דברים סחו לי מלאכי השרת: ... חרשים מפני מה הויין? מפני שמספרים בשעת תשמיש... ורמינהו, שאלו את אימא שלום: מפני מה
    בניך יפיפין ביותר? אמרה להן: אינו מספר עמי לא בתחלת הלילה ולא בסוף הלילה אלא בחצות הלילה, וכשהוא מספר מגלה טפח ומכסה טפח, ודומה עליו כמי שכפאו שד; ואמרתי
    לו: מה טעם? ואמר לי: כדי שלא אתן את עיני באשה אחרת, ונמצאו בניו באין לידי ממזרות! - לא קשיא: הא במילי דתשמיש, הא במילי אחרנייתא".
</p>
<p dir="RTL">
    כמה טעמים ניתנו לכך שאין לדבר בשעת התשמיש שלא מענייני התשמיש. יש אומרים ש"מבטלים שמחתם מתוך שמסיחים דעתם, ואזהרתם מוְהִתְקַדִּשְׁתֶּם" (פירוש השני ביראים
    מובא בשטמ"ק), ומעין זה כתב הראב"ד (שער הקדושה): "שלא יתערב דעת אחרת בשעת מעשה, אי נמי מפני שעושה המעשה כעין זנות שאינו מתכוין לו ועושה". ויש אומרים משום
    שיש חשש שקולם יישמע, וצריך לשמש בצניעות (תוס' נדרים כ, א; פירוש ראשון ביראים המובא בשטמ"ק).
</p>
<p dir="RTL">
    עיין להלן יט, ג-ד, שלפי רוב הראשונים אין הלכה כרבי יוחנן בן דהבאי, ולפי דעתם מותר לספר בשעת התשמיש שלא מענייני התשמיש, וכ"כ הלחם משנה (דעות ה, ד) בדעת
    הרמב"ם, שלא הביא את הדין שאסור לספר שלא מענייני התשמיש, וכ"כ הסמ"ק רפה, שמידת חסידות שלא לספר בשעת התשמיש, אבל לדינא מותר.
</p>
<p dir="RTL">
    אולם לראב"ד, חכמים מסכימים שהלכה כרבי יוחנן בן דהבאי חוץ מהפיכת שולחן, ולכן הביא דין זה כאיסור. וכ"כ למעשה בשו"ע או"ח רמ, ט; אה"ע כה, ב.
</p>
<a name="153"></a><h2 dir="RTL">
    טו, טו - דיבור וסיפור זמן מה לפני התשמיש
</h2>


<p dir="RTL">
    כתב הראב"ד (בעלי הנפש, שער הקדושה): "ועוד אני מפרש, כי מה שאסרו לספר בדברים אחרים, לא תאמר משהתחילו במעשה בלבד, אלא אף משהוזקקו לאותו מעשה נמי אסור. והטעם,
    כדי שלא יתערב דעת אחר בשעת מעשה. ולמדתי את זה ממה שאמרו בעירובין (ק, ב) במי שהוא צריך לרצותה שמפייס ואח"כ בועל וזהו דרך ארץ, מכלל דמי שאינו צריך לרצותה
    אינו רשאי לספר אפילו קודם בעילה... ואם סיפר מה עונשו, עליו הכתוב אומר (עמוס ד, יג): וּמַגִּיד לְאָדָם מַה שֵּׂחוֹ, אפילו שיחה יתירה שבין איש לאשתו מגידין
    לו בשעת הדין. ובעולם הזה מה עונשו, כך אמרו רבותינו (נדרים כ, א): חרשין מפני מה הויין - מפני שמספרים בשעת תשמיש. ומאי ניהו, במילי אחרנייתא". וכ"כ מנורת
    המאור (אלנקאוה) פרק י.
</p>
<p dir="RTL">
    וכ"כ שו"ע או"ח רמ, ט: "לא יספר עמה בדברים שאינם מענייני התשמיש, לא בשעת תשמיש <strong>ולא קודם לכן</strong>, שלא יתן דעתו באשה אחרת; ואם סיפר עמה ושימש,
    אמרו עליו: מַגִּיד לְאָדָם מַה שֵּׂחוֹ (עמוס ד, יג), אפילו שיחה קלה שבין אדם לאשתו מגידין לו בשעת הדין". וכ"כ באה"ע כה, ב.
</p>
<a name="154"></a><h2 dir="RTL">
    טו, טז - סיפור ושיחה לרצות את אשתו
</h2>


<p dir="RTL">
    אם צריך לרצות את אשתו כדי להפיג את המתח שבו היא שרויה, או לאפשר לה לפרוק את אשר מטריד אותה, ובכך להנעים את האווירה, מותר לספר אפילו שלא מענייני התשמיש.
</p>
<p dir="RTL">
    וכ"כ הראב"ד (בעלי הנפש שער הקדושה): "כי מה שאמרה שהוא מספר עמה בשעת תשמיש, פי' בגמרא דדוקא במילי דתשמיש שהם צורך לאותו תשמיש, אי נמי כגון שהוא צריך לרצותה
    ולפתותה שאינו רשאי לבעול עד שיפייסנה, כגון זה הוא רשאי לדבר עמה ולרצותה בכל עניני רצוי. אבל אם אינו צריך לרצותה אינו רשאי לדבר בדברים אחרים חוץ מדברים של
    אותו תשמיש". וכ"כ שו"ע אה"ע כה, ב; פמ"ג או"ח רמ, א"א כג; לחם משנה דעות ה, ד.
</p>
<p dir="RTL">
    וכן מוכח מספר חסידים תקטו: "החכם אמר דברים עם אשתו במטה עד שדיברה אשתו מן אנשים יפים ולא רצה לשמש עד שדבר שאר דברים לשכח מלבה מחשבת אותם יפים, וכן כשהיתה
    מדברת עמו מן הרעים לא רצה לשמש עמה עד שמשכה מלבה אותה מחשבה".
</p>
<a name="155"></a><h2 dir="RTL">
    טו, יז - סיפור בשעת החיבור בענייני תשמיש
</h2>


<p dir="RTL">
    כפי שלמדנו בנדרים כ, ב, מותר לספר בשעת החיבור בענייני התשמיש. והסביר הרא"ש: "להרבות תאוותו". וכ"כ ריטב"א (מובא בשטמ"ק); תוס' ישנים (נדרים שם 'לא קשיא');
    טור. וכ"כ שו"ע אה"ע כה, ב; דרכי טהרה כב, ח. ויש אומרים שטוב לעשות כן, וכ"כ היראים (מובא בשטמ"ק נדרים כ, ב): "הא במילי דתשמיש - טוב לספר, שמתוך כך היה מוציא
    זרע בשמחה, ומתוך כך היו בניו יפים".
</p>
<p dir="RTL">
    והר"ן כתב שהטעם שמותר לספר בענייני התשמיש הוא כדי לרצות את אשתו. וכך למדנו בחגיגה ה, ב: "רבי אילא הוה סליק בדרגא דבי רבה בר שילא, שמעיה לינוקא דהוה קא קרי:
    כִּי הִנֵּה יוֹצֵר הָרִים וּבֹרֵא רוּחַ וּמַגִּיד לְאָדָם מַה שֵּׂחוֹ (עמוס ד, יג). אמר: עבד שרבו מגיד לו מה שיחו, תקנה יש לו? מאי מַה שֵּׂחוֹ? - אמר רב:
    אפילו שיחה יתירה (דברי שחוק שלפני תשמיש, רש"י) שבין איש לאשתו מגידים לו לאדם בשעת מיתה. איני? והא רב כהנא הוה גני תותי פורייה דרב, ושמעיה דסח וצחק ועשה
    צרכיו, אמר: דמי פומיה דרב כמאן דלא טעים ליה תבשילא, אמר ליה: כהנא, פוק, לאו אורח ארעא! - לא קשיא; כאן - דצריך לרצויה, הא - דלא צריך לרצויה".
</p>
<p dir="RTL">
    ועיין לעיל ג, א-ג, על חובת הפיוס והריצוי לפני החיבור, ומעלת המחמאות ודברי אהבה המשמחים.
</p>
<a name="156"></a><h2 dir="RTL">
    טו, יח - ניבול פה בשעת תשמיש
</h2>


<p dir="RTL">
    כתב הרמב"ם הל' דעות ה, ד: "אף על פי שאשתו של אדם מותרת לו תמיד, ראוי לו לתלמיד חכמים שינהיג עצמו בקדושה... ולא יקל ראשו ביותר ולא ינבל את פיו בדברי הבאי,
    ואפילו בינו לבינה, הרי הוא אומר בקבלה (עמוס ד, יג): וּמַגִּיד לְאָדָם מַה שֵּׂחוֹ, אמרו חכמים אפילו שיחה קלה שבין אדם לאשתו עתיד ליתן עליה את הדין...",
    וכ"כ שו"ע אה"ע כה, ב.
</p>
<p dir="RTL">
    וכ"כ רוקח שיז: "המדבר בתשמיש דברים מכוערים - בניו אלמים". וכ"כ רבנו יונה (ספר היראה): "ובשעת בעילה אל יהרהר באשה אחרת... ואל יכוף אשתו לדבר מצוה אלא
    יפייסנה... ויזהר מאד מאד שלא יוציא שום ניבול ודבר ערוה מפיו, אף דרך שחוק". וכ"כ מנורת המאור (אלנקאוה) פרק י.
</p>
<p dir="RTL">
    עוד אמרו חכמים (שבת לג, א) על ניבול פה בענייני החיבור: "הכל יודעין כלה למה נכנסה לחופה, אלא כל המנבל פיו, אפילו חותמין עליו גזר דין של שבעים שנה לטובה -
    הופכין עליו לרעה".
</p>
<a name="157"></a><h2 dir="RTL">
    תשמיש המיטה לאור הנר וביום
</h2>
<a name="158"></a><h2 dir="RTL">
    טז, א - מקור הדין
</h2>


<p dir="RTL">
    נדה יז, א: "אמר רב חסדא: אסור לו לאדם שישמש מטתו ביום, שנאמר (ויקרא יט, יח): וְאָהַבְתָּ לְרֵעֲךָ כָּמוֹךָ. מאי משמע? אמר אביי: שמא יראה בה דבר מגונה
    ותתגנה עליו. אמר רב הונא: ישראל קדושים הם ואין משמשין מטותיהן ביום. אמר רבא: ואם היה בית אפל - מותר, ותלמיד חכם - מאפיל בכסותו ומשמש... תא שמע: ושל בית
    מונבז המלך היו עושין ג' דברים ומזכירין אותן לשבח: היו משמשין מטותיהם ביום, ובודקין מטותיהם במילא פרהבא, ונוהגין טומאה וטהרה בשלגים. קתני מיהא משמשין
    מטותיהן ביום! אימא: בודקין מטותיהם ביום. הכי נמי מסתברא, דאי סלקא דעתך משמשין - מזכירין אותן לשבח? - אין הכי נמי, דאגב דאיכא אונס שינה מגניא באפיה".
</p>

<p dir="RTL">
    ביצה כב, א: "בעא מיניה אבא בר מרתא מאביי: מהו לכבות את הנר (ביום טוב) מפני דבר אחר (לשמש מיטתו, רש"י)? אמר לו: אפשר בבית אחר. אין לו בית אחר מאי? אפשר
    לעשות לו מחיצה. אין לו לעשות מחיצה מאי? אפשר לכפות עליו את הכלי. אין לו כלי מאי? אמר ליה: אסור".
</p>
<p dir="RTL">
    פסחים קיב, ב: "המשמש מטתו לאור הנר - הויין לו בנים נכפין". וכ"כ בכלה רבתי א, כב.
</p>
<a name="159"></a><h2 dir="RTL">
    טז, ב - טעמי האיסור
</h2>


<p dir="RTL">
    הגמרא לא מביאה טעם מפורש לאיסור תשמיש המיטה לאור הנר, ואילו בדין תשמיש המיטה ביום, הגמ' מביאה את טעמיהם של רב חסדא (ואהבת לרעך כמוך) ורב הונא (ישראל
    קדושים). ומכיוון שהגמ' משווה דין תשמיש המיטה לאור הנר לתשמיש המיטה ביום, אנו למדים שהדינים שווים בטעמם. וכ"כ ר"ן (ביצה יא, ב, מדפי הרי"ף).
</p>
<p dir="RTL">
    יש ראשונים שהשמיטו את טעמו של רב הונא, והביאו רק את טעמו של רב חסדא משום ואהבת לרעך כמוך, וכ"כ פסקי ריא"ז (נדה ב, א, יד); ר"ן (ביצה יא, ב, מדפי הרי"ף);
    ורבנו ישמעאל בן חכמון (פירושו לעירובין ק, ב).
</p>
<p dir="RTL">
    אמנם טעמו של רב הונא מובא גם בשבת פו, א, ובכתובות סה, ב. בנוסף לכך, הרבה ראשונים הביאו רק טעמו של רב הונא: סמ"ג (ל"ת קכו); ראב"ד (שער הפרישה ב); ראב"ן
    (שלג); ריטב"א ורשב"א כתובות ה, א; טור או"ח רמ. וכך נראה מהרמב"ם (איסו"ב כא, י): "אסור לאדם לשמש מטתו לאור הנר, הרי שהיתה שבת ולא היה לו בית אחר והיה הנר
    דולק - הרי זה לא ישמש כלל, וכן אסור לישראלי לשמש מטתו ביום, שעזות פנים היא". ונראה שכוונתו בעזות פנים לפרש מה שאמר רב הונא שישראל קדושים ולא משמשים
    מיטותיהם ביום (בתורה תמימה ויקרא יט, קכז, תמה על הרמב"ם למה חידש טעם ולא כתב את טעם הגמ'). וכרמב"ם כתבו גם אורחות חיים הל' כתובות ז; כלבו עה; עץ חיים לרבנו
    יעקב ב"ר יהודה (הל' פו"ר פרק ג); לבוש אה"ע כה, ה (ובאו"ח רמ, יא, כתב את טעמי שני הדינים "משום צניעות").
</p>
<p dir="RTL">
    ויש שהביאו את האיסור לשמש ביום ולאור הנר ללא נימוק, וכ"כ סמ"ק (רפה); אשכול (אלבק, לה, ב); רבנו ירוחם (כג, א); מהר"ח או"ז (דרשות פנחס יז); אוהל מועד (דרך
    יא, ב). וכ"כ חכ"א קכח, ט, וקיצור שו"ע קנ, ג.
</p>

<p dir="RTL">
    ויש שכתבו את שני הטעמים - גם של רב חסדא וגם של רב הונא. וכ"כ רי"ף (עירובין לג, ב מדפי הרי"ף); רא"ש (עירובין י, יג); מאירי עירובין ק, ב (בנדה יז, א, הביא את
    טעמו של רב חסדא ובשבת פו, א, כתב: "מדרכי הקדושה והפרישות שלא יהא אדם משמש מטתו ביום", משמע כרב הונא, וכך משמע מפירושו לביצה כב, א).
    <button type="button" id="1029" onclick="ok.performClick(id);">הערה 29</button>
    ולפי דבריהם אין מחלוקת בין רב חסדא לרב הונא, אמנם כמה פוסקים דנו בנפקא מינה בין הטעמים (עיין ערוך לנר נדה יז, א, ופתחי נדה שם).
</p>
<a name="160"></a><h2 dir="RTL">
    טז, ג - טעמו של רב חסדא
</h2>


<p dir="RTL">
    טעמו של רב חסדא (עם פירוש אביי) "שמא יראה בה דבר מגונה ותתגנה עליו" צריך ביאור, הרי מותר לאדם לראות את אשתו בלא בגדים, ואיך חוששים בעת החיבור לאיזה מום
    שהאיש יראה באשתו ועל ידי כך תתגנה.
</p>
<p dir="RTL">
    בערוה"ש או"ח רמ, טז, פירש את דברי רב חסדא שמא יראה את ערוותה של אשתו סמוך לחיבור, ע"כ. ואזי יש לבאר שמא תתגנה עליו - מראיית אותו מקום בלבד. וכ"כ רבנו אפרים
    על התורה (אחרי מות): "לֹא תִקְרְבוּ לְגַלּוֹת עֶרְוָה (ויקרא יח, ו) - פי' שלא יגלה ערותה בשעת תשמיש, אזהרה שלא ישמש מיטתו ביום שמא יראה ערוה ותתגנה עליו".
    וכך משמע קצת מפסקי הריא"ז נדה יז, א: "שמא יראה באשתו דבר ערוה ויתגנה בעיניו".
</p>
<p dir="RTL">
    ובספר הרב ביאר את דברי רב חסדא, שאין הכוונה שיראה מום מסויים ואשתו תתגנה עליו, אלא שאם משמשים באור, במשך הזמן הסוד והיופי הפנימי והנשגב של החיבור בין איש
    לאשתו עלול להתפוגג, כי הוא נעשה מוגבל ותלוי במראה החיצוני, ויש חשש שאולי עקב כך אשתו של אדם תתגנה עליו. ומעין זה כתב בדרכי טהרה כב, יג: "ואין הכוונה דוקא
    מום או כיעור בגופה, אלא יש לחוש שעצם הגילוי יביאנו לזלזל בה".
</p>
<a name="161"></a><h2 dir="RTL">
    טז, ד - כמות האור
</h2>


<p dir="RTL">
    לעיל למדנו מביצה כב, א, שאפשר להעמיד מחיצה לפני הנר ולשמש מיטתו, ודייק בדרכי משה אה"ע כה, א, שאפשר שהחדר יישאר קצת מואר: "ונראה שם מלשון רש"י דכשעושה מחיצה
    בינו לבין הנר, דאע"ג דאור הנר עדיין נראה - דשרי, דכתב שם שאפשר לעשות מחיצה בסדין, ובודאי האור נראה דרך הסדין, ואפילו הכי משמע דשרי". וכ"כ רמ"א או"ח רמ, יא:
    "אבל אם עושה מחיצה גבוה עשרה לפני הנר, אף על פי שהאור נראה דרך המחיצה, כגון שהפסיק בסדין - שרי". וכ"כ הלבוש רמ, יא.
</p>
<p dir="RTL">
    ולגבי מצב שמגיע מעבר למחיצה יותר אור, כתב יש"ש (ביצה ב, ל): "והא דעושין מחיצה בפני הנר, נראה בעיני דאין צריך לעשות אלא הפסק בעלמא, כמו לפני ספר תורה, אבל
    לא שלא יבהיק אורו למעלה מן המחיצה ומן הצדדין, רק להפסיק בין נר שדולק, ומכל מקום צריך להאפיל בטליתו מאחר שהחדר מלא אור, דלא גרע ממשמש מטתו ביום". משמע שאם
    החדר אינו מלא אור גם לא צריך להאפיל בטליתו. וכ"כ מ"א רמ, כד, לדעת הרמ"א, שאם הבית מלא אור יאפיל בטליתו, וכ"כ מ"ב מא.
</p>
<p dir="RTL">
    וכך עולה מרש"י (שבת פו, א) לגבי תשמיש המיטה ביום, שמותר לתלמיד חכם להאפיל בטליתו: "תלמיד חכם - שהוא צנוע ולא יסתכל - סגי ליה במאפיל בטליתו". משמע שגם אחרי
    האפלת הטלית אין חושך גמור, ולכן ההיתר הוא לתלמיד חכם כי הוא לא מסתכל (ועיין לקמן טז, יב, בהגדרת האפלת טלית).
</p>
<p dir="RTL">
    לעומת זאת, כתב רבנו פרץ בהג' הסמ"ק רפה: "צריך לכבות את הנר או להאפיל כל כך שלא תראה שום אורה מחמת הנר". וכך משמע מעוד ראשונים שמדובר על כמות אור שאי אפשר
    כמעט לראות זה את זה, וכ"כ שטמ"ק בשם היראים (נדרים כ, ב, בפירוש הנהגת רבי אליעזר): "מגלה טפח - מבגדיו, ומכסה אותו טפח מבגדיו. לא שמעתי טעם למה טוב לעשות כן,
    שאם תאמר כדי לראות חזה שלה ויתאוה לבו, והלא לילה היה". וכ"כ שטמ"ק בשם הריטב"א: "ויש מפרשים כדי שלא יסתכל בה, וזה תימה, כי בלילה ובלא נר היאך יכול להסתכל
    בה".
</p>
<a name="162"></a><h2 dir="RTL">
    טז, ה - דיונים בכמות האור
</h2>


<p dir="RTL">
    אם אור מסויים מגיע לחדר, כתב בסדר היום (סדר הנהגות הלילה): "אבל אם האור אינו נכנס ובא בדרך ישר להאיר היטב, אלא שמכח הכאת האור הנכנס מאיר אל עבר הבית מצד
    אחר, והאורה מועטת, נראה לי דמותר". וכ"כ של"ה (שער האותיות קדושת הזיווג תכ). מעין זה הביאו באוצר הפוסקים כה, ה, ב, בשם כתונת יוסף, שאם האור לא ממש עליהם -
    מותר, כי בפועל אי אפשר לראות דבר מגונה באשתו, וזיל בתר טעמא. והביא ראייה מבדיקת חמץ לאור הנר. אמנם כתב שאין הוא סומך על עצמו למעשה אלא עד שיתירו חכמים.
</p>
<p dir="RTL">
    בבן איש חי (ש"ש וירא כו) החמיר יותר: "צריך שלא יהיה אור הנר מאיר בתוך המיטה כלל ועיקר, וכמו שכתב רבנו ז"ל בשער טעמי המצוות דף ז עמוד א, יעויין שם. ומלשון
    רבותינו ז"ל מוכח שאם ישן באכסדרה גדולה או על גג גדול, והנר רחוק מן המיטה ואין מגיע אורו כלל - שרי, אף על פי שהוא רואה בעיניו את הנר הדולק".
</p>
<p dir="RTL">
    עוד דנו הפוסקים לגבי אור הלבנה שמגיע לחדר דרך החלון. בסדר היום (סדר הנהגות הלילה) כתב שאם אור הלבנה נכנס דרך החלון ומאיר לבית, אין חשש, משום שאין האור כל
    כך מבהיק למי שאינו עומד תחתיה ממש עד שנחוש עליה. וכ"כ של"ה (שער האותיות שם תכג). אמנם בכנסת הגדולה כתב שאם אור הלבנה נכנס דרך החלון שהוא שוכב כנגדו - אסור.
    במ"ב רמ, לט, הביא את דברי סדר היום להלכה, אבל כתב שטוב לחוש לכנה"ג ולהאפיל בטליתו.
</p>
<p dir="RTL">
    עוד דנו לגבי אור כוכבים, בסדר היום (סדר הנהגות הלילה) כתב שמותר אא"כ האור מאיר עליהם היטב, וכ"כ של"ה (שם תכד).
</p>
<a name="163"></a><h2 dir="RTL">
    טז, ו - האיסור בשעת החיבור עצמו
</h2>


<p dir="RTL">
    כתב הרב בספר: "איסור זה הוא דוקא בשעת החיבור עצמו", ולא בזמן שמשמחים אחד את השני לפני החיבור. וכך מקובל להורות למרות שחילוק זה לא נזכר כמעט בפוסקים, וביאר
    הרב שהיסוד לכך, שאין להם איסור לראות זה את זה בלא בגדים, ומאידך חז"ל אסרו תשמיש באור, הרי שאיסור האור הוא בזמן החיבור בלבד. וכ"כ משכן ישראל חלק ב, עמ' עט,
    שלא נאסרה ראייה באשתו קודם תשמיש. גם הרב קידר (קונטרס קדושת האוהל עמ' לד) דייק מהטור שיש חילוק בין לפני התשמיש לתשמיש עצמו.
    <button type="button" id="1030" onclick="ok.performClick(id);">הערה 30</button>
</p>
<p dir="RTL">
    ועיין לעיל טז, ג, בביאורו של הרב לטעמו של רב חסדא, ולקמן טז, יד, על קדושת הזיווג כקדושת עמידה.
</p>
<a name="164"></a><h2 dir="RTL">
    טז, ז - תשמיש ביום בבית אפל
</h2>


<p dir="RTL">
    כפי שלמדנו בנדה יז, א, מותר לשמש ביום כשהחדר חשוך (בית אפל). בפשטות, משמע שהדבר מותר לכתחילה, וכך מבואר בכתובות סה, ב, ושבת פו, א, שהגמ' שאלה הרי אסור לשמש
    ביום, ועונה הגמ' בבית אפל מותר, ללא שום סייג.
</p>
<p dir="RTL">
    וכך עולה מרוב הראשונים, שמותר לכתחילה לשמש ביום בבית אפל, ולא סייגו זאת לשעת הדחק או לשעת הצורך, וכ"כ רי"ף (עירובין לג, ב); ראב"ד (שער הפרישה ב); רבינו
    ירוחם (תולדות או"ח כג, א); רשב"א (כתובות ה, א); רא"ה (כתובות סה, ב); ראב"ן (שלג); רוקח (שיז); פסקי ריא"ז (נדה ב, א, יד); רא"ש (עירובין י, יג); ספר היראה
    לרבנו יונה; אגודה (נדה ב, ט); פסקי רשב"ץ (נדה יז, א). וכך מפורש ברשב"א כתובות סה, ב: "דבבית אפל אי בעי שרי...".
</p>
<p dir="RTL">
    ויש אומרים שרק כשיש צורך מותר לשמש ביום בחדר חשוך, וכ"כ ריטב"א כתובות סה, ב: "הא אמר רבא אם היה בבית אפל מותר. איכא למידק נהי דמותר לעת הצורך, למה מחייבו
    רשב"ג בכך..." (אמנם בכתובות ה, א, לא סייג את הדין). וכ"כ רבנו אפרים על התורה (אחרי מות); מנורת המאור (אבוהב קעט). באוהל מועד (דרך יא, ב), כתב במפורש שאסור
    לשמש מיטתו ביום אפילו בבית אפל.
    <button type="button" id="1031" onclick="ok.performClick(id);">הערה 31</button>
</p>
<p dir="RTL">
    להלכה, כתב שו"ע או"ח רמ, יא, שאסור לשמש ביום אא"כ הוא בבית אפל, ולא כתב שההיתר הוא דוקא בשעת הצורך,
    <button type="button" id="1032" onclick="ok.performClick(id);">הערה 32</button>
    וכ"כ מ"א רמ, כו, שמשמע בגמ' (כתובות סה, ב) שמותר לכתחילה ביום, וכ"כ א"ר רמ, יז. וכך עולה מעוד אחרונים שהתירו ללא סייג: לבוש (רמ, יא); חכ"א קכח, ט; ערוה"ש
    רמ, טז; מ"ב (לא העיר על השו"ע).
</p>
<p dir="RTL">
    אמנם יש פוסקים שכתבו שרק כשיש צורך מותר לשמש ביום, וכ"כ חסד לאלפים רמ, ו; תורה לשמה תלה; כה"ח רמ, פ; אג"מ (אה"ע א, קב); וכך נראה מברכי יוסף או"ח רמ, טז,
    שפקפק בראיית המ"א. ובדרכי טהרה כב, יג, החמיר יותר וכתב שההיתר לשמש ביום הוא בשעת הדחק.
</p>
<p dir="RTL">
    בספר הרב כתב: "כשאין צורך או יתרון ליום, נכון לשמש בלילה, שהוא הזמן הצנוע והמתאים לכך".
</p>
<a name="165"></a><h2 dir="RTL">
    טז, ח - לפעמים מצווה לשמש ביום כבית מונבז
</h2>


<p dir="RTL">
    לפעמים עדיף לשמש ביום, כמבואר בגמ' נדה יז, א, על בית מונבז המלך ששימשו מיטתם ביום ושיבחו אותם חכמים שעל ידי כך קיימו את המצווה בעירנות ושמחה (עיין רש"י שם
    'אונס'),
    <button type="button" id="1033" onclick="ok.performClick(id);">הערה 33</button>
    וכ"כ המאירי נדה יז, א: "אף על פי שאסור לאדם לשמש מטתו אלא בלילה, כל שרואה עצמו מצד טבעו נאנס בשינה בלילה ואי אפשר לו לרצות, או שהיא מצד טבעה נאנסת בשינה
    בלילה ואינה מתרצית, מותר לו לשמש מטתו ביום בהצנע על הדרכים שהזכרנו כדי שיהו ביאותיו ברצוי ובחבה, ולא דרך דריסה וטירוף".
</p>
<p dir="RTL">
    הרי שאם ביום אפשר לקיים את המצווה ביותר שמחה, יש מקום להעדיף את היום. וכ"כ בשו"ת תורה לשמה ע, שמי שנמצאים בביתו אנשים רבים בלילה, ישמש לכתחילה ביום בבית
    אפל, והוסיף: "ודע, דאל יקטן בעיניך ביטול מצות עונה, כי ראה תראה מה שאמר הרב הגדול רבינו חיים ויטאל ז"ל, וז"ל: שאלתי למורי זלה"ה אם אמלט עצמי מן העונה בימי
    עיבורה או מניקתה להיות הזמן קר ואי אפשר לטבול, והשיב כי אם גם האשה מוחלת ואינה מקפדת בודאי פטור, אך עם כל זה טוב לקיימו עכ"ל".
</p>
<p dir="RTL">
    וכ"כ הרב בספר: "ובמקרה שאנשים יכולים לקיים את החיבור ביום ביתר שמחה ואהבה, כגון שהם מכירים בעצמם שבלילה יהיו עייפים, מוטב שישמשו ביום תוך שהם מאפילים את
    חדרם... וכן כאשר האיש חוזר באמצע היום מהצבא או מנסיעה רחוקה, יכולים להאפיל את החדר ולשמש לכתחילה ביום".
</p>
<a name="166"></a><h2 dir="RTL">
    טז, ט - יצחק מצחק את רבקה אשתו
</h2>


<p dir="RTL">
    בראשית כו, ח: "וַיְהִי כִּי אָרְכוּ לוֹ שָׁם הַיָּמִים וַיַּשְׁקֵף אֲבִימֶלֶךְ מֶלֶךְ פְּלִשְׁתִּים בְּעַד הַחַלּוֹן וַיַּרְא וְהִנֵּה יִצְחָק מְצַחֵק אֵת
    רִבְקָה אִשְׁתּוֹ".
</p>
<p dir="RTL">
    וכתב רש"י: "שראהו משמש מטתו", וכך פירשו רשב"ם, ריב"א ועוד. והקשו המפרשים, איך יצחק שימש מיטתו ביום?
</p>
<p dir="RTL">
    ר' חיים פלטיאל (בראשית שם), תירץ ששימש בחדר חשוך: "ואם תאמר והיאך ראהו? והא אמרינן אסור לאדם לשמש מטתו ביום! ויש לומר דבית אפל מותר. ואם תאמר אם היה הבית
    אפל היאך ראהו? יש לומר, הבין, לפי שהיה החלון סגור". והריב"א (בראשית שם) כתב שהיה מאפיל בטליתו ומשמש. וכ"כ ר' עובדיה מברטנורא (בראשית שם), ומהר"ל בגור אריה
    (עיין זוהר בלק קפד, ב, שאבימלך לא ראה את יצחק בפועל, אלא ראה דרך "חלון דחכמתא").
</p>
<p dir="RTL">
    ויש שפירשו שיצחק לא שימש מיטתו אלא שמח עם רבקה בהכנות שלפני החיבור, וכ"כ חזקוני: "צחוק שלפני הבעילה, כדכתיב (בראשית לט, יד): הֵבִיא לָנוּ אִישׁ עִבְרִי
    לְצַחֶק בָּנוּ ואחריו כתיב לִשְׁכַּב עִמִּי. ואין לומר שראהו בועל, שלא היה יצחק עושה כך לפני רואים וביום". וכ"כ אלשיך (שם): "וַיַּשְׁקֵף, וירא אותו מצחק -
    שהוא ענין נשוק וחבוק". וכ"כ אור החיים (שם): "מְצַחֵק אֵת רִבְקָה - פי' מעשה חיבה הנעשית בין איש לאשתו". וכך נראה מהעמק דבר: "ענייני צחוק המיוחדים לאשה, ולא
    נפל ספק אולי מצחק עם אחותו".
    <button type="button" id="1034" onclick="ok.performClick(id);">הערה 34</button>
</p>
<p dir="RTL">
    עוד פירשו בהדר זקנים (לקט פירושים מבעלי התוס' על התורה, שם): "ואם תאמר ואותו צדיק היכי שמש מטתו ביום? יש לומר, האריכות ימים שהיה לו שלא שמש מטתו, שהיה ירא
    שמא יהרגוהו, ואהבה מקלקלת השורה ששמש ביום" (והביא אח"כ את התירוצים הנוספים שאולי לא מדובר בתשמיש או ששימש בבית אפל).
</p>
<p dir="RTL">
    עוד מובא במדרש שכל טוב (שם): "וַיַּרְא וְהִנֵּה יִצְחָק מְצַחֵק אֵת רִבְקָה אִשְׁתּוֹ - היה משמש מטתו ביום, ובשביל שנתגנה יצחק בכך, לפיכך גזרו הקדושים על
    כך אא"כ בבית אפל, או תלמיד חכם מאפיל בטליתו. ועיקר לתשמיש בלילה, וכן הוא אומר (איוב ג, ג): וְהַלַּיְלָה אָמַר הֹרָה גָבֶר, שקילל ליל עיבורו, וירמיה שקילל
    יום עיבורו, שחלקיהו אביו נזקק לאשתו ביום ועיברה בו, מפני איזבל שהיתה הורגת נביאי ה', וחלקיהו הכהן היה נחבא במערה ויצא ובא ושימש מטתו וברח. וכל כך למה? אמרו
    רבותינו, שמא יראה באשתו דבר מגונה ותתגנה עליו, והתורה אמרה (ויקרא יט, יח): וְאָהַבְתָּ לְרֵעֲךָ כָּמוֹךָ, הלכך במקום אופל מותר".
</p>
<a name="167"></a><h2 dir="RTL">
    טז, י - תשמיש ביום ולאור הנר על ידי האפלת טלית
</h2>


<p dir="RTL">
    בנדה יז, א, למדנו לגבי תשמיש ביום: "ותלמיד חכם מאפיל בכסותו ומשמש". וכ"כ רמ"א או"ח רמ, יא, וכ"כ כל הפוסקים (עיין לקמן שכתבו הרבה פוסקים שמותר רק בשעת
    הצורך).
</p>
<p dir="RTL">
    ולכאורה גם לאור הנר מותר לשמש על ידי האפלת טלית. וכ"כ פתח עיניים לחיד"א (נדה שם) בשם רבינו אפרים על התורה, ומאירי נדרים כ, ב. כך נראה מהרמב"ם איסו"ב כא, י,
    שאחרי הדין שלא לשמש לאור הנר וביום, כתב שתלמידי חכמים יכולים להאפיל בטליתם, משמע בין ביום ובין לאור הנר. וכ"כ בעולת תמיד רמ, ה; החיד"א (כסא רחמים); כף
    החיים עא, בשם הקדמת הזוהר, וכ"כ כף החיים למעשה, שאם אי אפשר לכבות את הנר או לעשות מחיצה - יש להקל בהאפלת טלית, "ובפרט אם אינו משמש לשם הריון, וגם אין אשתו
    מעוברת". וכך נוטה בדעת תורה רמ, יא.
</p>
<p dir="RTL">
    אמנם הראב"ד (שער הפרישה סימן ב) דייק מכך שהגמ' בביצה לא נתנה אפשרות להאפיל בטלית, שלאור הנר לא מועיל האפלת טלית: "וכן אמרו (נדה יז, א): אסור לשמש מטתו לאור
    הנר. ומסתברא אפילו מאפיל בטליתו נמי אסור, משמעתא דמסכת יום טוב (כב, א) דאיבעיא לן התם מהו לכבות את הנר מפני דבר אחר". וכ"כ אוהל מועד (דרך יא, ב); סמ"ק
    (רפה); רבנו פרץ (הג' הסמ"ק רפה); ריטב"א (נדה טז, ב); הגה"מ (יום טוב ד, ד); לקט יושר (או"ח עמ' מו, ענין א); וכ"כ שו"ע או"ח רמ, יא, ואבן העזר כה, ה. וכ"כ רוב
    האחרונים (סדר היום; כנה"ג הג' ב"י רמ; יש"ש ביצה ב, ל; לבוש רמ, יא; א"ר רמ, יח; של"ה שער האותיות, קדושת הזיווג, תכב; יוסף אומץ יוזפא קצ; חסד לאלפים רמ, ו;
    חכ"א קכח, ט; מ"ב רמ, לט; שטו, י). וכ"כ הרב בספר.
</p>
<p dir="RTL">
    בפסקי הרשב"ץ לנדה יז, א, הקשה מה ההבדל בין תשמיש ביום לתשמיש לאור הנר? ומסביר בסדר היום (סדר הנהגות הלילה): "והטעם, שהוא יודע שהשעה צריכה לכך ולא יבוא
    לעשות לכתחלה, דאסור לשמש מטה ביום. אבל בלילה, דדרך תשמיש להיותו בלילה, אם היינו מתירים לו בהאפלת טלית יבא להקל בכך ויבוא לשמש לאור הנר בהדיא, כי אינו עומד
    ברשותו אחר שיצרו מתגבר עליו, ואין אפוטרופוס לעריות (כתובות יג, ב), אסרו מכל וכל ואפילו על ידי האפלת הטלית, וטעמא דמסתבר הוא". וכ"כ של"ה (שער האותיות קדושת
    הזיווג תכב), וכנה"ג (הגב"י רמ).<u></u>
</p>
<a name="168"></a><h2 dir="RTL">
    טז, יא - מתי ולמי מותר לשמש על ידי האפלת טלית
</h2>


<p dir="RTL">
    כתב הרמב"ם (איסו"ב כא, י): "ואם היה תלמיד חכמים שאינו בא להמשך בכך, הרי זה מאפיל בטליתו ומשמש, ואין נזקקין לדבר זה אלא מפני צורך גדול", ופירש מ"א רמ, כו,
    "פי' כשיצרו מתגבר עליו". ולמרות שבגמ' לא כתוב תנאי זה, הסביר המגיד משנה: "דבר פשוט הוא שאין לו לתלמיד חכם להקל על עצמו אלא מפני הצורך".
</p>
<p dir="RTL">
    רוב הראשונים לא הביאו תנאי זה, וגם השו"ע (או"ח רמ, יא; אה"ע כה, ה) השמיט אותו, אמנם כמה אחרונים הביאו אותו: מ"א רמ, כו; חכ"א קכח, ט; חסד לאלפים רמ, ו; מ"ב
    מה; ערוה"ש רמ, טז; דרכי טהרה כג, כט.
</p>
<p dir="RTL">
    כתב בשער הציון רמ, כח: "ומחכמת אדם משמע דכשיצרו מתגבר עליו, ויכול לבוא חס וחלילה לידי חטא, מותר על ידי האפלת טלית בכל אדם". וכ"כ דרכי טהרה כב, כט, והוסיף:
    "ובלבד שיזהר מאד כתלמיד חכם". וכ"כ הרב בספר.
</p>
<a name="169"></a><h2 dir="RTL">
    טז, יב - הגדרת האפלת טלית
</h2>


<p dir="RTL">
    הפוסקים לא הגדירו מהי האפלת טלית, ובכף החיים או"ח רמ, עא, כתב: "והיינו דצריך לכסות כל גופם ממעלה לראשם ולתחת רגליהם באופן שלא יתראה מהם שום דבר, וגם הטלית
    צריך להיות עבה באופן שלא יתראה מתוכו שום ניצוץ של אורה". וכ"כ בדרכי טהרה כב, ל. וכעין זה בבן איש חי (ש"ש וירא כו): "הרי זה מאפיל בסדין שיפרסנו עליו ועל
    אשתו עד שיהיו מכוסין בו לגמרי".
</p>
<p dir="RTL">
    אמנם מכמה ראשונים עולות לכאורה הגדרות אחרות להאפלת טלית. וז"ל רבינו יהונתן על הרי"ף (עירובין לג, ב): "מאפיל בכסותו - על ראשו, ומותר" (אמנם אולי הכוונה גם
    על ראשו). אהל מועד (דרך יב, א): "ות"ח דיו <strong>להאפיל הבית</strong> בטליתו" (עיין עוד שו"ת בני בנים ד, יז).
</p>
<p dir="RTL">
    נראה שבהאפלת הטלית יש יותר אור מאשר בית אפל, ולכן רק לתלמיד חכם התירו, כי סמכו עליו שלא יסתכל, מה שאין כן בבית אפל צריך שיהיה חשוך כמעט כמו לילה, ואזי כל
    אחד יכול לשמש בו. ולפי זה, ההיתר ביום הוא להאפיל בשמיכה דקה (וגם לשון בא"ח: "מאפיל בסדין"), ולאו דוקא כל גופם מראשם עד רגליהם בשמיכה עבה כמו שכתב כה"ח.
</p>
<a name="170"></a><h2 dir="RTL">
    טז, יג - האם דין זה הוא איסור או הנהגה נכונה
</h2>


<p dir="RTL">
    יש לעיין בשורש הדין, האם זוהי חובה, שאסור לשמש ביום או לאור הנר, או שזו הנהגה נכונה וצנועה. הגמ' אומרת 'אסור' וכך לשון רוב הראשונים והאחרונים, מאידך, הלכה
    כרבי יוחנן שכל מה שאדם רוצה לעשות באשתו עושה (נדרים כ, ב), ולפי רוב הראשונים, ביאה שלא כדרכה מותרת (לקמן יח, ה), ואף נישוק והסתכלות באותו מקום (לקמן יט,
    ג-ד; יט, ח), ואיך אפשר לומר שאסור לשמש לאור הנר.
</p>
<p dir="RTL">
    בדומה לזה כתב הרב יוסף משאש (שו"ת מים חיים א, עמ' צב) שכיום לא שייכת הסכנה של בנים נכפים, וגם לא שייך טעמו של רב חסדא, משום שבזמן הזה הנקיון הולך וגדל מיום
    ליום ובפרט אצל הנשים ובפרט בימי טהרתן, אלא שבפועל הפוסקים אסרו דבר זה משום פרישות וצניעות, ולכן "נראה פשוט דבאקראי בעלמא לפרקים - שרי, אם גבר עליו החומר
    להשביע גם את עינו, דלא גרע זה מביאה שלא כדרכה אף אם יוציא שז"ל דשרי מדינא באקראי כמו שכתב מור"ם שם באבן העזר. והמקדש עצמו במותר לו, קדוש יאמר לו". וכ"כ
    ערוך לנר (נדה יז, א) שלטעמו של רב הונא אין איסור, אלא גדר של צניעות וקדושה.
</p>
<p dir="RTL">
    וכך משמע מלשון כמה ראשונים, שאין הכוונה לאיסור ממש. כ"כ אגודה (נדה ב, ט): "המשמש מטתו לאור הנר <strong>הרי זה מגונה</strong>, וגם ביום". (ובאגודה פסחים י,
    צז, הזכיר רק את הטעם של סכנה); אשכול (אלבק הל' צניעות דף לה, ב): "ויהא קדוש בשעת תשמיש, שלא ישמש לאור הנר ולא ישמש ערום... ואינו משמש מטתו ביום, ופורש
    מאשתו סמוך לווסתה. וכמה? אותה עונה - כל הני הוי קדוש"
    <button type="button" id="1035" onclick="ok.performClick(id);">הערה 35</button>
    ; רד"ק (בראשית כט, כג): "וַיְהִי בָעֶרֶב - הודיענו בספור הזה <strong>שאין ראוי</strong> לאדם לשמש מטתו לאור הנר, כל שכן לאור היום, ולא לספר עם אשתו בשעת
    תשמיש אלא בחשאי, ולהיות בצניעות עם אשתו, שהרי יעקב לא הכיר בה אלא עד הבקר, לא במראה ולא בקול"; וכך נראה מהסמ"ק (רפה) שמנה הנהגות רבות בתשמיש המיטה, כולל
    תשמיש ביום ולאור הנר, וסיים: "וכל זה למידת חסידות פן יבואו הבנים לידי מום, אבל לא לשורת הדין". וכך משמע מלשון המדרש (ב"ר תולדות סד, ה): "אמר רבי יוחנן:
    המשמש מטתו ביום <strong>הרי זה מגונה</strong>, דאמר רבי יוחנן: אין תשמיש המטה אלא בלילה, שנאמר (אסתר ב, יד): בָּעֶרֶב הִיא בָאָה וּבַבֹּקֶר הִיא שָׁבָה".
</p>
<p dir="RTL">
    בנוסף לכך, מצינו פוסקים שהתירו תשמיש לאור הנר במצבים מיוחדים, ומבואר מכך שסברו שהדבר אינו איסור מוחלט:
</p>
<p dir="RTL">
    הבן איש חי (ש"ש וירא כו; עי' תורה לשמה קד) כתב שמנהג בגדאד שחתן משמש בליל הכלולות עם כלתו דוקא לאור הנר, "אפילו אם הוא חכם וחסיד, בלי שום פקפוק", והסביר
    משום שאין האשה מתעברת מביאה ראשונה (ורבים דחו מנהג זה, עיין טהרת הבית י, ז). ואם מדובר באיסור גמור, איך התירו אפילו לצורך.
</p>
<p dir="RTL">
    המאירי (נדרים כ, ב), בביאור ההנהגות של רבי אליעזר, מסביר את פשר מנהגו 'מכסה טפח ומגלה טפח', למרות שיש חושך בחדר ולא יכול לראות את גופה: "ואף על פי שאסור
    לשמש מטתו לאור הנר, תלמיד חכם שאני שעוסק בתורה כל הלילה, וכשרוצה לישן מעט הוא פוקד את אשתו וישן לו מעט ומטהר עצמו וחוזר למשנתו". כלומר, התירו לשמש אפילו
    לאור הנר כשיש צורך חשוב לכך (היה אפשר לומר שמדובר כשמאפיל בטליתו אבל המאירי לא מציין זאת).
</p>
<p dir="RTL">
    למרות כל הנ"ל, לשון הגמרא ורוב רובם של הפוסקים היא 'אסור', ואמנם מצינו פעמים רבות שחז"ל כתבו אסור ואין הכוונה איסור ממש (עיין תורה תמימה ויקרא יט, קכג),
    אבל נראה שהפוסקים כאן מתייחסים לדין זה כאל איסור.
</p>
<a name="171"></a><h2 dir="RTL">
    טז, יד - קדושת הזיווג כקדושת עמידה - תיקוני זוהר
</h2>
<p dir="RTL">
    כתב הרב בספר שהחיבור והייחוד בין בני הזוג עמוק ונשגב, צנוע ומוסתר, וזה יסוד האיסור להתחבר באור. "כעין זה מצינו בתפילת עמידה, שלרוב גובה ועומק מעלתה, צריכים
    לאומרה בלחש, שלא כמו שאר התפילות והברכות שנאמרות בקול".
</p>
<p dir="RTL">
    וכן מבואר בתקוני זוהר תיקון י', כה, א; תיקון זה עוסק בתיקון המלכות, ובו עניינים שונים, ובתוך כך עמד על עניינה של תפילת עמידה, שהיא יחוד זו"ן (זכר ונקבה).
    "בזמנא דאינון ביחודא חדא צריכין ישראל למיקם בצלותא בחשאי, ורזא דמלה הביאו לה בחשאי (בזמן שהם בייחוד אחד צריכים ישראל לעמוד בתפילה בחשאי, וסוד הדבר הביאו לה
    בחשאי). ובגין דא, בעמדם ישראל בעמידה, לאתערא לגבה ח"י ברכאן בחשאי, לארקא לה ברכאן, אתמר בחייון (יחזקאל א, כד): בְּעָמְדָם תְּרַפֶּינָה כַנְפֵיהֶן דלא צריך
    למשמע גדפייהו, כגוונא דחנה דאתמר בה (שמו"א א, יג): וְקוֹלָהּ לֹא יִשָּׁמֵעַ (ולכן, בעמוד ישראל בעמידה, לערות אליה ח"י ברכות בחשאי, להריק לה ברכות, נאמר
    בחיות בְּעָמְדָם תְּרַפֶּינָה כַנְפֵיהֶן שלא צריך לשמוע כנפיהם, כמו חנה שנאמר בה וקולה לא ישמע). והכי צריכין ישראל לייחדא בבת זוגייהו בחשאי בענוה באימה
    ברתת ובזיע בכסופא (וכך צריכים ישראל להתיחד עם בת זוגם בחשאי בענוה באימה ברתת ובזיע, בבושה), כמה דאוקמוהו קדמאין: כמי שכפאו שד, דאיהי שד מן שד"י, (כמו
    שהעמידוהו ראשונים כמי שכפאו שד, שהיא שד מן שד"י, מחשש שאם יסור ה'י' ישאר שד), דבההוא זמנא אתעבר מתרעא (שבאותו זמן עובר מהשער. פירוש - על ידי שאדם מקדש עצמו
    בתשמיש השד מסתלק מהיסוד). ודא רזא דמזוזה, דאתמר בה (דברים ו, ט): וּכְתַבְתָּם עַל מְזֻזֹות בֵּיתֶךָ מזוזת כתיב, זז מות. ואם הוא אתשמע קליה (בתפילת לחש)
    מיד: לַפֶּתַח חַטָּאת רֹבֵץ (בראשית ד, ז), ולא עוד אלא דאיהו זעיר במהימנותא (ולא עוד אלא שהוא קטן באמונה), ולא למגנא אוקמוה קדמאין, כל המשמיע קולו בתפלתו -
    הרי זה מקטני אמנה (ולא לחינם העמידוה הראשונים כל המשמיע קולו בתפילתו הרי זה מקטני אמנה)", וממשיך בעניין קידושין של כלה.
</p>
<p dir="RTL">
    וכן מבואר בתיקוני זוהר נח, צב, א, שכשם שהתפילה צריכה להיות בלא חציצה בין המתפלל לקיר, כך הייחוד צריך להיות בלא חציצה של בגדים. והובא להלן בהרחבות לפרק ג,
    יב, ט.
</p>
<a name="172"></a><h2 dir="RTL">
    תשמיש בפני ספרי קודש
</h2>
<a name="173"></a><h2 dir="RTL">
    יז, א - האיסור לשמש בחדר עם ספר תורה
</h2>


<p dir="RTL">
    ברכות כה, ב - כו, א: "רב אחאי איעסק ליה לבריה בי רב יצחק בר שמואל בר מרתא, עייליה לחופה ולא הוה מסתייעא מילתא (דנישואין, שלא היה יכול לבעול, רש"י). אזל
    בתריה לעיוני, חזא ספר תורה דמנחא. אמר להו: איכו השתא לא אתאי סכנתון לברי! דתניא: בית שיש בו ספר תורה או תפילין - אסור לשמש בו את המטה עד שיוציאם או שיניחם
    כלי בתוך כלי. אמר אביי: לא שנו אלא בכלי שאינו כליין, אבל בכלי שהוא כליין - אפילו עשרה מאני כחד מאנא דמי. אמר רבא: גלימא אקמטרא - ככלי בתוך כלי דמי. אמר רבי
    יהושע בן לוי: ספר תורה - צריך לעשות לו מחיצה עשרה. מר זוטרא איקלע לבי רב אשי, חזייה לדוכתיה דמר בר רב אשי דמנח ביה ספר תורה ועביד ליה מחיצה עשרה. אמר ליה:
    כמאן - כרבי יהושע בן לוי? אימר דאמר רבי יהושע בן לוי - דלית ליה ביתא אחרינא, מר הא אית ליה ביתא אחרינא! אמר ליה: לאו אדעתאי".
</p>
<p dir="RTL">
    מכך שרבי יהושע בן לוי אמר שספר תורה צריך מחיצה, ודעתו לא הובאה כחולקת על מה שנאמר תחילה, משמע שבתחילה דובר על ספרי קודש שאינם ספר תורה, שלהם מועיל שני
    כלים. אבל דינו של ספר תורה חמור יותר, שאם יש חדר אחר צריך להעביר את ספר התורה לשם, אם אין חדר אחר, צריך להעמיד מחיצה בגובה עשרה טפחים, וכ"כ שו"ע יו"ד רפב,
    ח: "בית שיש בו ספר תורה, לא ישמש בו מטתו עד שיוציאנו. ואם אין לו מקום להוציאו, יעשה לפניו מחיצה גבוה עשרה טפחים. אבל על ידי הנחת כלי בתוך כלי שאינו מיוחד
    אינו מותר אלא בתפילין ושאר כתבי הקדש וחומשים, אבל לא בספר תורה, והרמב"ם מתיר אף בספר תורה". וכ"כ שו"ע או"ח רמ, ו.
</p>
<p dir="RTL">
    לרמב"ם, רבי יהושע בן לוי אינו מחדש דין מיוחד בספר תורה אלא מוסיף שניתן לעשות מחיצה בינו לספר או התפילין במקום שני כיסויים, אך גם בשני כיסויים מותר. וכ"כ
    עוד ראשונים, עיין בירור הלכה זילבר קמא יו"ד רפב, ח.<u></u>
</p>
<a name="174"></a><h2 dir="RTL">
    יז, ב - מדיני המחיצה לספר תורה
</h2>


<p dir="RTL">
    המחיצה בפני ספר התורה צריכה להיות בגובה של עשרה טפחים לפחות. ולגבי רוחב המחיצה, כתב בכף החיים או"ח רמ, מד, בשם שו"ת מוצל מאש ב, מה, שצריך להיות ד' אמות.
    וכ"כ בדרכי טהרה כב, מא.
</p>
<p dir="RTL">
    אמנם בעיקרי הד"ט (ח, כג) הקשה על דברי המוצל מאש, וכתב שמספיק מחיצה ברוחב ד' טפחים: "היה נראה דבד' טפחים לחודייהו נמי ליסגי, דרשות אחר מיקרי, כדאמרינן
    בעירובין דף עו, ב, ודף פז, א, וכיון דמחיצה עשרה ברוחב ארבעה חולקת הרשויות, כן היה נראה דסגי לחוץ להתיר תשמיש המטה". וכ"כ שיח יצחק (סו"ס תמז). וכך עולה מעוד
    פוסקים (פמ"ג או"ח קמא מ"ז ג; יחו"ד ג, נט).
</p>
<p dir="RTL">
    כתב המ"א רמ, טו, שצריך שספר התורה יהיה מכוסה מן העין, שלא יראו אותו, ולכן לא מועילה מחיצה של נקבים וחלונות. והביאו במ"ב רמ, כה, והוסיף בשער הציון יב, שגם
    לדעת מ"א מספיק לכסות את ספר התורה בכיסוי, ואין צורך שהמחיצה תהיה בגובה שיכסה את ספר התורה, "כיון שהמחיצה מפסקת הוי ליה שם כרשות אחרת, אלא דעל כל פנים איכא
    קצת בזיון משום שנראית, וכיון דמכוסה שרי".
</p>
<p dir="RTL">
    ובמ"ב שם כתב שנהר שלום ותוספת ירושלים מפקפקים על דברי מ"א, ואפשר לסמוך עליהם במחיצה עבור שאר ספרים, אבל לספר תורה צריך להחמיר.
</p>
<a name="175"></a><h2 dir="RTL">
    יז, ג - תפילין וספרי קודש
</h2>


<p dir="RTL">
    כפי שלמדנו בברכות כה, ב, אסור לשמש גם כשיש תפילין או מזוזה בחדר. ואם מכסים אותם בשני כיסויים, כשאחד אינו הכיסוי הרגיל שלהם - מותר. והוא הדין לכל ספרי הקודש
    הכתובים ביד, וכ"כ שו"ע או"ח רמ, ו: "ואם יש בו תפילין או ספרים, אפילו של גמרא, אסור עד שיתנם בכלי בתוך כלי; והוא שלא יהא השני מיוחד להם, אבל אם הוא מיוחד
    להם, אפילו מאה כחד חשיבי, ואם פירש טלית על גבי ארגז, חשוב ככלי בתוך כלי".
</p>
<a name="176"></a><h2 dir="RTL">
    יז, ד - מזוזה
</h2>


<p dir="RTL">
    כתב מ"א מ, ב, אם כשסוגרים את דלת החדר המזוזה נמצאת על המשקוף מבפנים, דין המזוזה כתפילין וספרי קודש שצריכים לכסותה בשני כיסויים, כשאחד אינו כיסויה הרגיל.
    וכ"כ אחרונים רבים (א"ר מ, ב; באר היטב ג; מטה יהודה ב; חכמת אדם קכח, י; חסד לאלפים מ, ב; מ"ב ז).
</p>
<p dir="RTL">
    אולם במאמר מרדכי מ, ב, כתב שמשמע מפשטות לשון שו"ע (יו"ד רפו) שלא צריך לכסות את המזוזה בחדר שאיש ואשתו ישנים ומשמשים שם. ועוד הקשה, איך לא הביאו הפוסקים דין
    זה שהוא יותר מצוי מתפילין. ולכן כתב שלא צריך כלי בתוך כלי למזוזה, שהיא קבועה בכותל, "שהרי מצוה עושה בקביעותה, ומקיים מצותה במה שהיא שם, מה שאין כן בתפילין
    וס"ת וספרים". ועוד הוסיף סברה שאם המזוזה למעלה מעשרה טפחים, היא תופסת רשות לעצמה. למעשה, כתב המאמ"ר שאין בידו להקל ושראה שנוהגים לכסות את המזוזה בשני
    כיסויים.
</p>
<p dir="RTL">
    כמה פוסקים הקילו למעשה שמותר לשמש אם המזוזה למעלה מעשרה טפחים, כל שכן אם יש כיסוי אחד. כ"כ שו"ת זבחי צדק או"ח מ; הלכה ברורה (יוסף) מ, ט, ובשם אביו הגרע"י
    (וכ"כ בהליכות עולם ח, עמ' ערה). גם לערוה"ש (או"ח רמ, יב) מזוזה אינה צריכה כלי בתוך כלי, "כיוון שהמזוזה צריכה להיות שם - די בכיסוי אחד. וכשהיא קבועה במזוזת
    החדר ומכוסה בנייר או בזכוכית או בשאר דבר - דיו. ומעשים בכל יום יוכיחו".
</p>
<a name="177"></a><h2 dir="RTL">
    יז, ה - חשב מתחילה שאחד הכיסויים לא ייחשב לכיסוי הרגיל
</h2>


<p dir="RTL">
    חידש חכמת אדם קכח, י: "ונראה לי דבין במזוזה או שאר ספרים אם עשה מתחילה שני כלים שיחשב אחד לכלי בתוך כלי, כגון שכרך המזוזה בנייר ואחר כך הניחה בתיק שלה -
    מותר". וכ"כ מ"ב או"ח מ, ז.
</p>
<p dir="RTL">
    לעומת זאת, כתב חסד לאלפים מ, ב: "וכן אם המזוזה היא בתוך החדר או במקום שעושין שם תשמיש של גנאי, לא מהני אם יכסנה בכמה כיסויין מתחילת עשייתה, דכולן כלי אחד
    חשיבי".
</p>
<p dir="RTL">
    ונראה שאפשר להקל כחכמת אדם בצירוף הפוסקים שמותר לשמש כאשר המזוזה מעל עשרה טפחים. וכ"כ דרכי טהרה כב, נה (בפס"ת מ, 48, הביא עוד פוסקים שכביכול חולקים על
    החכמת אדם, ונראה שלא דק בדבריהם).
</p>
<a name="178"></a><h2 dir="RTL">
    יז, ו - קדושת ספרים המודפסים
</h2>


<p dir="RTL">
    כתב במשאת בנימין צט, שספרים הנדפסים יש בהם קדושה כמו ספרים הנכתבים. וכ"כ ט"ז יו"ד רעא, ח, והוסיף שהמיקל עתיד ליתן את הדין (אמנם לעניין גט כתב שצריכים
    כתיבה). וכ"כ פמ"ג או"ח רמ, א"א יח; חכמת אדם קכח, י; פתחי תשובה יו"ד רפב, ח, בשם תשובה מאהבה א, ט; מ"ב מ, ד; דרכי טהרה כב, מז.
</p>
<p dir="RTL">
    בא"ר מ, ב, כתב: "אך יש לגמגם כשמדפיסים אינם מקדישים אותה והשמות. וכן מצאתי בתשובות חוות יאיר קפז, שנוטה להקל בזה בשעת הדחק". וכך משמע מסוף מ"ב מ, ז, שמיקל
    בשעת הדחק.
</p>
<p dir="RTL">
    בהלכה ברורה (יוסף), מ, ב, בירור הלכה ו, כתב שבזמננו יש להקל אפילו לכתחילה לשמש בחדר כשנמצאים בו ספרי קודש מודפסים שיש להם כריכה אף ללא כיסוי כלל, בצירוף
    דעת כמה ראשונים שמספיק כיסוי אחד לספרי קודש שאינם עשויים כגלילה, ובצירוף הדעה שהכריכה נחשבת כיסוי (עיין באות הבאה), ובצירוף הדעה שאפילו ספר תורה שנכתב בכתב
    יד, אם לא קידש השמות הקדושים שבו - אין בהם קדושת שם ה' ומותר למחוק את השמות לשם תיקון הספר (ש"ך יו"ד רעו, יב; נודע ביהודה תניינא יו"ד קפ; עיין הלכה ברורה
    מג, ז, שער הציון טז). והוסיף שכיום שהדפוס נעשה באופן אוטומטי על ידי חשמל, יתכן שאף המחמירים להחשיב את הדפוס ככתיבה, יודו להקל.
</p>
<a name="179"></a><h2 dir="RTL">
    יז, ז - האם כריכת הספרים נחשבת כיסוי לעניין תשמיש המיטה
</h2>


<p dir="RTL">
    כתב פמ"ג מ, א"א, ב: "יראה לי, ספרים המכורכים ומסובבין מכל צד (יש עושין כן לשמור הספר), אפילו הכי צריך כלי תוך כלי, ואין הכריכה חשוב כי אם מגוף הספר". וכ"כ
    מ"ב או"ח מ, ד, שכריכת הספר אינה נחשבת כיסוי מכיוון שהיא מגוף הספר, וצריך עוד שני כיסויים. וכ"כ מהר"ם שיק או"ח צד; וכ"כ כה"ח מ, יד, בשם אוהל יוסף ב.
</p>
<p dir="RTL">
    לעומת זאת, בברכי יוסף (שיורי ברכה קנד, א) כתב: "מצאתי כתוב משם רבינו יהודה בן הרא"ש בספר חוקת התורה שלו, שאל ה"ר שמואל מאקרי לה"ר אליעזר: יודיענו רבינו אם
    באלו הארמאריו"ס או תיבות המיוחדות לשום שם ספרי הקֹדש אי הוי דינם כתשמיש קדושה או לא, כי ספק הוא בידי אם יוכל להשתמש בהם תשמיש חול. נראה דוקא בימי רבותינו
    שהיו ספריהם נגללים ואין להם תיק וכיסוי אחר, כדאמרינן (מגילה כו, ב): בקומטרי דספרי - תשמיש קדושה הוא, אבל בזמן הזה שכל ספרינו מכוסים בקרשים או בעורות או
    בנייר, א"כ אותו כיסוי הוא תשמיש קדושה, והתיבות תשמיש דתשמיש, כך אני מדמה הלכה למעשה. השיב: כדאי הוא רבינו לסמוך עליו כל שעה, אמנם שואל אני אם יש לחוש
    דלפעמים תוך הארמאדיו"ס או התיבות שמים קונדריסים, ואולי אין אנו משימים אותם אלא לנטורי בעלמא עד שנהיה פנויים לכסותם בקרשים או בעורות, ונמצא כי תיבות אלו
    הו"ל כמו אנדרונא דלנטורי בעלמא הוא דעבידא. והשיב: כדעתך כן דעתי, משום דאזלינן בתר רוב תשמישיהו, והוא שמשימים בהם ספרים מכוסים, והקונדרסים הוו לגבייהו
    מיעוטא דמיעוטא ובטלי לגבי שאר ספרים המחופים". ובדעת תורה רמ, ו, כתב שמדבריו מוכח שספרים כרוכים הוי כיסוי, כי כתב שהכריכה נחשבת תשמיש, והארון או הארגז תשמיש
    דתשמיש (אמנם בדעת תורה לא הכריע אלא הביא גם את הפמ"ג).
</p>
<p dir="RTL">
    וכ"כ להלכה בחסד לאלפים רמ, ח; וכן מפורש להקל במאירי ברכות כו, א: "ספרים שלנו צריכים כסוי בשני כלים, וספרים שמכוסים בעורות התפורין בהם - אותו כסוי עולה לו
    לאחד, ואם נתן בגד עליהם - דיו, ועל זה אמרו: גלימא עלוי קומטרא שפיר דמי (ברכות כה, ב). לא היו מכוסין בעורות - צריך ליתן עליהם בגד על בגד, שהדבר צריך לכלי
    בתוך כלי". וכ"כ רשב"ץ ברכות כו, א. וכ"כ הלכה ברורה (יוסף) מ, ב, בירור הלכה ה.
</p>
<p dir="RTL">
    בכף החיים מ, יד, כתב למעשה שיש להקל בספרים המודפסים להחשיב את הכריכה כאחד הכיסויים, בצירוף המקילים בקדושת ספרים המודפסים, וכ"כ דרכי טהרה כב, מט, ופס"ת מ,
    ג.
</p>
<a name="180"></a><h2 dir="RTL">
    יז, ח - האם מועיל להתכסות בשמיכה
</h2>


<p dir="RTL">
    כתב ר"ש קלוגר בשנות חיים (קיח), שאם האיש והאשה מכסים את עצמם לגמרי בשעת תשמיש מראשם עד רגליהם, מספיק כיסוי אחד לספרים, ולא צריך כלי בתוך כלי: "ודוקא אם הם
    מגולין, ורק את הספרים הוא מכסה, בזה להיות הספרים מכוסין, לא מהני כיסוי אחד רק כלי בתוך כלי. ואך אם האיש ואשתו מכוסין, אם כן לא נראה הערוה כלל, בזה די
    בכיסוי אחד כיון שאין גוף הערוה נראה, ולא שייך ביה וְלֹא יִרְאֶה בְךָ עֶרְוַת דָּבָר (דברים כג, טו)". וכ"כ פתחי עולם רמ, כב. ובחסד לאלפים רמ, ח, כתב שיש
    אומרים שאם אי אפשר בענין אחר, מותר לשמש בחדר שיש בו ספרים בזמן עונה, ליל טבילה, או ליל יציאתו וביאתו מן הדרך, על ידי שיאפיל בכסותו.
</p>
<p dir="RTL">
    אמנם הבן איש חי (רב פעלים או"ח א, ט) דחה דברי הר"ש קלוגר, וכתב שאין לסמוך עליו.
</p>
<p dir="RTL">
    בכף החיים או"ח מ, יז, כתב למעשה שיש לצרף דברי הר"ש קלוגר בכל מקום שיש מחלוקת בין הפוסקים, וכ"כ הרב עובדיה יוסף (הליכות עולם ג, וירא כא), שיש להקל כר"ש
    קלוגר בספרי קודש הנדפסים. בדרכי טהרה כב, נז, כתב שאפשר להקל בשעת הדחק כשיש ספרים שאינם ספרי תורה.
</p>
<p dir="RTL">
    וכתב הרב בספר שבשעת הדחק, שאין אפשרות לכסות את הספרים המודפסים שיש בחדר, אפשר לשמש בתנאי שיקפידו להתכסות בשמיכה, ואזי עם כריכת הספרים ייחשב כשני כיסויים.
</p>
<a name="181"></a><h2 dir="RTL">
    יז, ט - נטילת ידיים אחרי תשמיש המיטה
</h2>


<p dir="RTL">
    בבאר היטב או"ח רמ, כד, הביא בשם השל"ה ליטול ידיים לפני התשמיש ולאחריו. וכ"כ דרכי טהרה כד, ג, שאחר התשמיש יש לשניהם ליטול ידיהם מפני טומאת שכבת הזרע. ויש
    להזדרז בנטילה זו כדי שהרוח הרעה לא תשרה עליהם זמן רב (עיין נדרים צא, א-ב).
</p>
<p dir="RTL">
    ולכאורה כך דעת שו"ע או"ח ד, יח, שכתב: "אלו דברים צריכים נטילה במים: הקם מהמטה; והיוצא מבית הכסא ומבית המרחץ; והנוטל צפרניו; והחולץ מנעליו; והנוגע ברגליו;
    והחופף ראשו. וי"א אף ההולך בין המתים; ומי שנגע במת; ומי שמפליא כליו; <strong>והמשמש מטתו</strong>; והנוגע בכנה; והנוגע בגופו בידו. ומי שעשה אחת מכל אלו ולא
    נטל, אם תלמיד חכם הוא, תלמודו משתכח; ואם אינו תלמיד חכם, יוצא מדעתו".
</p>
<p dir="RTL">
    אמנם רוב הראשונים לא הביאו דין זה שצריך ליטול ידיים אחר התשמיש, וגם אחרונים רבים לא הביאוהו. וכתב הרב יוסף משאש (מים חיים ב, א, ג), שלא שמע שנוהגים ליטול
    ידיים, והוסיף שגם לא טוב להזדרז ליטול ידיים, כפי שכתוב בגיטין ע, א: המשמש מיטתו ועמד - קרוב למיתה יותר מן החיים. והוסיף שגם לאשה לא טוב מפני שזה גורם
    להשחתת הזרע, כפי שאמרו (כתובות עא, ב) האומר שתהא ממלאה ומערה יוציא ויתן כתובה, "ואם כן שניהם פטורים", והוסיף שגם בשו"ע כתוב דין זה בשם יש אומרים.
</p>
<p dir="RTL">
    והרב ביאר בעל פה שאפשר שהשו"ע עסק במי שמשמש מיטתו וקם לעסוק בענייניו, שיש אומרים שעליו ליטול ידיים, אבל מי שמיד אח"כ הולך לישון, הנטילה שלאחר השינה תעלה לו
    להכל.
</p>
<p dir="RTL">
    וכ"כ הרב ערוסי (טהרת משה ג, יז): "יש הנוהגים ע"פ השו"ע ליטול ידיהם לאחר תשמיש, ומעיקר הדין אין זה חובה". ובהערה כח שם: "כי לא מצאנו לזה רמז בתלמוד, ואף
    בפוסקים, כהרי"ף והרמב"ם והרא"ש והטור לא זכרו לרוח רעה זו ולנטילה זו. ואדרבה, במנחת גדעון הביא בשם הגר"מ מאזוז כי כל שהולכים לישון עד אור הבוקר יכולים לסמוך
    על נטילת שחרית, עיי"ש. ונראה להוכיח ממה שאין מברכים על נטילה זו, סימן שאינה מן הדין, ודו"ק". עיין עוד שו"ת עולת יצחק א, מט.
</p>
<p dir="RTL">
    ולמעשה כתב הרב בספר שאין חובה ליטול ידיים לאחר התשמיש, והרוצים להמשיך לישון רשאים.
</p>
<a name="182"></a><h2 dir="RTL">
    שתי הלכות נוספות
</h2>


<p dir="RTL">
    במהדורה החדשה של 'שמחת הבית וברכתו' (תשע"ה) נוספו עוד שתי הלכות. לתועלת מי שרכש את המהדורה הראשונה, לקמן נביא את שתי ההלכות במילואין, ומיד אח"כ את
    הרחבותיהן. שתי ההלכות הן כמובן לשונו של מו"ר הרב מלמד.
</p>
<a name="183"></a><h2 dir="RTL">
יח - שלא כדרכה
</h2>
<p dir="RTL">
    דרך החיבור הוא באותו המקום שממנו האשה מתעברת, אולם ישנם אנשים שחפצים לקיים את החיבור בפי הטבעת. אם הדבר נעשה תוך גרימת כאב לאשה ובניגוד לרצונה, ברור שהדבר
    אסור. השאלה מה הדין כאשר האשה מסכימה או רוצה? מובא בתלמוד (נדרים כ, ב), שחכמים הורו שאין בדבר איסור. אולם מנגד למדנו, שחטאם של ער ואונן בני יהודה היה,
    שבעלו את תמר מפי הטבעת, והשחיתו בכך את זרעם, ויהי הדבר רַע בְּעֵינֵי ה' וימיתם (יבמות לד, ב; בראשית לח, ז).
</p>
<p dir="RTL">
    פירשו רוב הראשונים, שכאשר עושים זאת בכוונה כדי למנוע עיבור, יש בזה השחתת זרע והדבר אסור, אבל כאשר עושים זאת באקראי, אין בכך איסור. ויש ראשונים שפירשו, שמה
    שחכמים התירו הוא בתנאי שהאיש לא יוציא את זרעו שם, אלא אח"כ יתחברו במקום הרגיל ושם יוציא את זרעו. ויש מחמירים גם בזה.
</p>
<p dir="RTL">
    למעשה, אדם שחש בכך צורך, רשאי לסמוך על דעת רוב הפוסקים שהקילו באקראי, ובתנאי שאשתו מסכימה לכך.
    <button type="button" id="1036" onclick="ok.performClick(id);">הערה 36</button>
    <sup>19</sup>
</p>
<p dir="RTL">
    יש אומרים שגם כאשר החיבור נעשה במקום הראוי לעיבור, נכון שייעשה באופן שהאיש למעלה והאשה למטה ופניהם זה אל זה, ויש שהקפידו על כך מאוד. ואף שיש מעלה בחיבור
    באופן הזה, מצד הדין כל התנוחות האפשריות מותרות, ובתנאי שהדבר ייעשה ברצון שניהם. וכאשר על ידי שינוי התנוחה אחד מהם נהנה יותר, יש בכך מצווה של שמחת עונה.
    אמנם כאשר אין רצון מצד אחד מבני הזוג לשנות, עדיף שהייחוד יהיה באופן המובחר. וגם כאשר הם שמחים יותר בתנוחה שונה, עדיף שבחיבור שמקווים שממנו יהיה היריון,
    יתחברו באופן המובחר.
    <button type="button" id="1037" onclick="ok.performClick(id);">הערה 37</button>
    <sup>20</sup>
</p>
<a name="184"></a><h2 dir="RTL">
   יט - שאלות נוספות
</h2>
<p dir="RTL">
    מובא בתלמוד (נדרים כ, א), שאמר רבי יוחנן בן דהבאי, סחו לי מלאכי השרת: "אילמים מפני מה הויין (נהיים)? מפני שמנשקים על אותו מקום (שממנו האשה מתעברת)... סומים
    מפני מה הויין (נהיים)? מפני שמסתכלים באותו מקום". אולם בסיום הסוגיה אמרו, שזו דעת יחיד, אבל לדעת חכמים, אין בדברים הללו איסור (שם כ, ב).
</p>
<p dir="RTL">
    יש ראשונים שמחמירים וסוברים שאסור לנשק ולהסתכל באותו מקום, אבל אין בדבר סכנה (ראב"ד). ויש ראשונים שסוברים שהדבר מותר, אבל מידת חסידות לחוש לסכנה שבזה
    (סמ"ק). אולם לדעת רובם המכריע של הראשונים, דעתו של רבי יוחנן בן דהבאי נדחתה והלכה כדעת חכמים שאין בדבר לא איסור ולא סכנה. ולא זו בלבד אלא שיש מהם שאומרים,
    שגם אין בדבר חסרון קדושה (יראים). ורבים סוברים, שאף שאין בדבר לא איסור ולא סכנה, מכל מקום מנהג צניעות וקדושה שלא לנהוג כך (רמב"ם, סמ"ק, רמ"א אה"ע כה, ב).
</p>
<p dir="RTL">
    למעשה, כיוון שדעת רוב הראשונים להקל, ובנוסף לכך גם לאוסרים האיסור מדברי חכמים בלבד, אין בדבר איסור. אמנם כיוון שלדעת רוב הראשונים מצד הצניעות והקדושה עדיף
    להחמיר, נכון לחוש לדעתם (רמ"א אה"ע כה, ב). אבל כאשר הדבר משמח מאוד אחד מהם, ובלא זה שמחתו פגומה, הרי ששמחת מצוות עונה גוברת, וראוי שינהגו כדעת רוב הפוסקים.
    ואם ירצו להחמיר, יימנעו מזה בחיבור שיכול להיות ממנו עיבור. וכאשר אחד מבני הזוג חש מזה דחייה, נכון שינהגו כדעת המחמירים.
</p>
<p dir="RTL">
    אין לאשה הגבלות ביחס לנישוק וראיית האיבר של בעלה. אמנם נכון שלא יעשו דבר שדוחה אותו או אותה. ואם דבר מסוים משמח באופן מיוחד אחד מהם, אף שהשני אינו מעוניין
    בו כל כך, כל זמן שאינו דוחה אותו, יש בו צד של מצווה, שכל מה שמוסיף לאהבה ולשמחת החיבור שביניהם, בכלל מצוות עונה ומצוות וְאָהַבְתָּ לְרֵעֲךָ כָּמוֹךָ (ויקרא
    יט, יח).
    <button type="button" id="1038" onclick="ok.performClick(id);">הערה 38</button>
    <sup>21</sup>
</p>
<a name="185"></a><h2 dir="RTL">
    ביאה שלא כדרכה ותשמיש דרך איברים
</h2>
<a name="186"></a><h2 dir="RTL">
    יח, א - הפיכת שולחן - ביאה שלא כדרכה
</h2>


<p dir="RTL">
    נדרים כ, א-ב: "אמר רבי יוחנן בן דהבאי, ד' דברים סחו לי מלאכי השרת: חיגרין מפני מה הויין? - מפני שהופכים את שולחנם... א"ר יוחנן: זו דברי יוחנן בן דהבאי, אבל
    אמרו חכמים: אין הלכה כיוחנן בן דהבאי, אלא כל מה שאדם רוצה לעשות באשתו עושה; משל לבשר הבא מבית הטבח, רצה לאכלו במלח - אוכלו, צלי - אוכלו, מבושל - אוכלו,
    שלוק - אוכלו; וכן דג הבא מבית הצייד... ההיא דאתאי לקמיה דרבי, אמרה לו: רבי, ערכתי לו שלחן והפכו! אמר לה: בתי, תורה התירתך, ואני מה אעשה ליך. ההיא דאתאי
    לקמיה דרב, אמרה לו: רבי, ערכתי לו שלחן והפכו! אמר: מאי שנא מן ביניתא".
</p>
<p dir="RTL">
    יש שפירשו שהפיכת שולחן היינו שבא עליה באותו מקום אבל מאחוריה, וכך עולה מהראב"ד, שער הקדושה: "מפני שהופכים את שולחנם, פירוש נוהגין בה כמעשה בהמה". וכ"כ אגור
    (סימן שלו): "שהופכין שולחניהם - פירש שנוהגים כמעשה בהמה פנים כנגד אחור, אבל מ"מ משמש כדרכה". וכ"כ רשב"ץ (מגן אבות ג, ד); ספר חרדים פרק סד; ושל"ה שער
    האותיות, קדושת הזיווג, שסג (וכ"כ בדרכי טהרה כב, ה). ויש שפירשו שהפיכת שולחן היינו היא למעלה והוא למטה (מרדכי נדה תשלב, בשם ר"י; ריטב"א בהסברו השני, מובא
    בשטמ"ק; מיוחס לרש"י בפירושו השני).
</p>
<p dir="RTL">
    אמנם רוב הראשונים פירשו שהפיכת שולחן היינו ביאה שלא כדרכה. וכ"כ תוס' ורא"ש בפירושם לנדרים; תוס' (סנהדרין נח, ב, 'מי'); תוס' ישנים (יבמות לד, ב); רמב"ם
    (איסו"ב כא, ט; פיהמ"ש לסנהדרין ז, ד); ריא"ז (סנהדרין נח, ב, קונטרס הראיות); ארחות חיים (הל' כתובות ז); סמ"ק (רפה); רבנו ירוחם (תולדות או"ח כג, א); אגודה
    (סנהדרין ז, נב; יבמות ג, לג); ריטב"א בתירוצו העיקרי (מובא בשטמ"ק נדרים כ, ב); מרדכי (הל' נדה שבועות תשלב); רבנו יונה (סנהדרין נח, ב), ועוד.
</p>
<p dir="RTL">
    ובשו"ת פנים מאירות ב, קנח, הוכיח בראיות ברורות מהש"ס שביאה שלא כדרכה היינו ביאה בפי הטבעת.
</p>
<p dir="RTL">
    וביאר הרב שמתוך תשובתו של רבי: "בתי, תורה התירתך, ואני מה אעשה לך", משמע שאין דעתו נוחה מזה, ולדעתו אין זו הדרך הראויה לכתחילה. אלא שאינו יכול לאסור את מה
    שהתירה התורה. ואם כן, אם זה רצונו של בעלה, מוטב שתתחשב בו. ומתשובת רב: "מאי שנא מן ביניתא", משמע יותר שאם זה רצונו - מותר, שאין בזה צד של איסור.
</p>
<a name="187"></a><h2 dir="RTL">
    יח, ב - מתי מותרת ביאה שלא כדרכה
</h2>


<p dir="RTL">
    מסקנת הגמ' בנדרים לפי רבי יוחנן, שכל מה שאדם רוצה לעשות באשתו עושה, וממילא, הפיכת שולחן, שהיא לפי רוב הראשונים ביאה שלא כדרכה, מותרת. וכן למדנו בסנהדרין
    נח, ב: "אמר רבי אלעזר אמר רבי חנינא: בן נח שבא על אשתו שלא כדרכה - חייב, שנאמר (בראשית ב, כד): וְדָבַק - ולא שלא כדרכה. אמר רבא: מי איכא מידי דישראל לא
    מיחייב ונכרי מיחייב?!", הרי שבישראל ביאה שלא כדרכה מותרת.
</p>
<p dir="RTL">
    והקשו הראשונים מיבמות לד, ב, שבני יהודה ער ואונן באו על תמר שלא כדרכה ובכך השחיתו את זרעם, ומעשה ער ואונן אסור.
</p>
<p dir="RTL">
    תרצו תוס' סנהדרין נח, ב, 'מי': "ויש לומר דלא אסיר אלא שעושה כך תדיר, שלא תתעבר ויכחיש יופיה, אבל אם רוב תשמישו כדרכה אלא שבאקראי מתאוה לה שלא כדרכה - שרי".
    וכ"כ רוב הראשונים, שביאה שלא כדרכה להנאתו באקראי מותרת, וכ"כ תוס' רי"ד (יבמות יב, ב, 'תני'); ריא"ז (קונטרס הראיות לסנהדרין נח, א); תוס' ישנים (יבמות לד,
    ב); רא"ש (יבמות ג, ט, לפי גרסת הב"ח אות ו, ובית יוסף אה"ע כה; וכ"כ במפורש בתוספותיו לנדרים כ, ב); רבנו ירוחם (תולדות או"ח כג, א); מרדכי שבועות (הל' נדה,
    תשלב); הגהות מיימוניות (איסו"ב כא, אות ד); אגודה (סנהדרין ז, נב; וביבמות ג, לג, הביא את שני התירוצים); ריטב"א בתירוצו העיקרי (מובא בשטמ"ק נדרים כ, ב); רבנו
    יונה (סנהדרין נח, ב; כך גם הבין בדעתו ברכ"י או"ח רמ, ה). וכך דעת הרמב"ם לפי חלק מהגרסאות המדויקות (הל' איסו"ב כא, ט; עיין הערה 36).
</p>
<p dir="RTL">
    ויש שתרצו שביאה שלא כדרכה מותרת בתנאי שלא יוציא את זרעו שם, וכ"כ ר"י בתירוצו הראשון (תוס' יבמות לד, ב, 'ולא'): "ואר"י דהתם מיירי בלא הוצאת זרע דשרי, דכיון
    דליכא השחתת זרע לא הוי כמעשה ער ואונן". וכ"כ ריטב"א בשם יש אומרים (מובא בשטמ"ק נדרים כ, ב); רבנו אברהם מן ההר (בפירושו לנדרים כ, ב); ארחות חיים (הל' כתובות
    ז); וכך הגרסה הנפוצה בדפוסי הרמב"ם שהביאו הרבה ראשונים (עיין הערה 36). וכ"כ הבית יוסף אה"ע כה, ב: "ודבר קשה הוא להתיר לו להיכשל בהוצאת זרע לבטלה אפילו
    באקראי, ושומר נפשו ירחק מזה ומכיוצא בו". ובבדק הבית הוסיף: "ואילו היה ר"י רואה מה שאמר הזוהר בעונש המוציא זרע לבטלה, כי הוא גדול משאר עבירות שבתורה, לא היה
    כותב זה שכתב".
    <button type="button" id="1039" onclick="ok.performClick(id);">הערה 39</button>
    <sup>36</sup>
</p>
<a name="188"></a><h2 dir="RTL">
    יח, ג - הוצאת זרע בביאה שלא כדרכה
</h2>


<p dir="RTL">
    כפי שלמדנו, לדעת רוב הראשונים ביאה שלא כדרכה מותרת באקראי גם כשמוציא זרעו שם. וקשה, הרי יש בזה איסור הוצאת זרע לבטלה.
</p>
<p dir="RTL">
    ביאר הרי"ד (תוספותיו יבמות יב, ב): "ואי קשיא לך, האיך התירו חכמים להוציא זרעו לעשות כמעשה ער ואונן? תשובה: איזהו מעשה ער ואונן שאסרה תורה, כל שכוונתו שלא
    תתעבר כדי שלא יכחיש יופיה ואינו רוצה לקיים פריה ורביה ממנה, אבל אם כוונתו שלא תבוא לידי סכנה - מותר, וכן נמי אם מתכוין לתאוות יצרו ואינו מתכוין שלא תתעבר -
    מותר, כדאמרינן בפרק קמא דנדרים (כ, ב): ההיא דאתא לקמיה דרבי, א"ל ערכתי לו שולחן והפכו, והתיר; והא ער ואונן שלא כדרכה שמשו, כדאמרינן לקמן במסכת (לד, ב), אלא
    ודאי הם, שהיתה כוונתם שלא תתעבר, היו עוברים, אבל מי שכוונתו להשלים תאוות יצרו אינו עובר, שכל מה שאדם רוצה לעשות באשתו עושה, ולא יקרא משחית זרעו, שאילו כן
    אל ישכב אדם עם הקטנה המעוברת והעקרה".
</p>
<p dir="RTL">
    נמצא שאם מתכוון רק למילוי תאוותו ולא כדי להשחית זרעו או כדי לבטל מצוות פריה ורביה - אינו נחשב מוציא זרע לבטלה, וכ"כ הר"ן סנהדרין נח, ב, בשם תוס'; מרדכי
    (הל' נדה שבועות תשלב); ריא"ז (סנהדרין נח, ב, קונטרס הראיות); ורא"ש (תוספותיו לנדרים כ, ב).
</p>
<p dir="RTL">
    מרן הרב קוק זצ"ל (עזרת כהן לה) הוסיף לבאר שאם יש תועלת בהוצאת הזרע, אין זו הוצאת זרע לבטלה: "וטעמא דמילתא (שאין השחתת זרע במניעת הריון כשיש סכנה לאשה), יש
    לומר דלא הוי השחתה כי אם לבטלה בלא תועלת, אבל כיון שיש תועלת, להסיר הסכנה או ספק סכנה, ועצם התשמיש יש בו משום מצות עונה, כיון שיש הנאה לגוף מן הגוף, ואפילו
    שלא בשעת עונתה איכא דבר מצוה כדרבא בפסחים עב, לא הוי בכלל השחתה כשאי אפשר באופן אחר... ובזה אתי שפיר מה שהקשה בבית שמואל בסי' כג סק"א, אהא דספר חסידים
    המובא בחלקת מחוקק שם, שאם מתיירא שלא יכשל באיסור אשת איש או נדה ח"ו, טוב לו להוציא לבטלה ויתענה, וזהו נגד דברי השו"ע דאיסורו חמור מכל עבירות שבתורה, וכתב
    דלאו דוקא הוא. ולפי דברינו יש לומר דבאמת חמור הוא מכל העבירות, כדמשמע מדברי הזוהר שהוא מקור הלכה זו בשו"ע, כמבואר בב"י, אלא דגדר איסור זה הוא דוקא לבטלה
    בלא תועלת מצוה, וכאן שעושה כדי להנצל מאיסור חמור אין זה לבטלה, ונקלש איסוריה. מה שאין כן בעריות וכל איסורי תורה שבהם לא יש (אין) גדר זה בין לבטלה או
    לתועלת, דתמיד האיסור עומד במקומו. אבל לפי שהכרח זה בא לו על ידי מה דנטה אחר יצרו, צריך להתענות לכפרה. וזהו גם כן טעמם של היש אומרים בסי' כ"ה ס"ב בהג"ה,
    שמתירין שלא כדרכה באקראי אפילו אם הוציא זרע, משום דס"ל דגם בכה"ג באקראי כיון שהתורה התירה לשיטה זו, הוי בכלל קצת מצוה ליתובי דעתיה בזה, וממילא אין זה ממש
    לבטלה... עכ"פ כל אלה הדברים גם כן הרעישו האחרונים, ביחוד חכמי המוסר והמקובלים, כמבואר בשל"ה ובספר חרדים על זה, אבל כשהוא משום הסרת סכנה או ספק סכנה, וקיום
    מצות עונה, והסרת מכשול של הרהור עבירה או נסיון ח"ו, יש לומר דכולי עלמא מודים דיש לסמוך על המקילים" (וכ"כ גם בעזרת כהן סוף סי' לז, ע"ש).
</p>
<p dir="RTL">
    וכ"כ אגרות משה (אה"ע א, סג): "פירוש לבטלה הוא לבטלה ממש שאין בה שום צורך, ומטעם זה מותר לצורך מצות עונה ושמחת אשתו, לכן סברי הר"י והרא"ש מצד הגמ' דנדרים
    מקרא דכִּי יִקַּח אִישׁ אִשָּׁה, שהיא לקוחה לעשות בה כל חפצו, שמזה אמר רבי התורה התירתך, עיין שם בר"ן שבענין אישות לאיש עם אשתו התירה תורה להחשיב גם זה
    שמתאוה לבעול שלא כדרכה כצורך ואינו לבטלה ומותר".
    <button type="button" id="1040" onclick="ok.performClick(id);">הערה 40</button>
    <sup>37</sup>
</p>
<p dir="RTL">
    עיין עוד בהרחבות לפרק ד, א, ו-יא, באופני איסר הוצאת זרע לבטלה וגדריו.
</p>
<a name="189"></a><h2 dir="RTL">
    יח, ד - דעת המחמירים
</h2>


<p dir="RTL">
    בספר חרדים (מצוות התשובה ב, פרק סד) החמיר מאוד, וכתב שמה שהתירו הראשונים ביאה שלא כדרכה באקראי אפילו כשמוציא זרע, הכוונה פעם אחת בכל ימי חייו. והקשה איך
    אפשר להתיר איסור הוצאת זרע לבטלה פעם אחת, ואם אינו נחשב זרע לבטלה, היה צריך להיות מותר פעמים רבות. ולבסוף פירש את הגמ' בסנהדרין שלא באה להתיר לישראל ביאה
    שלא כדרכה, אלא רק באה לפטור גוי שבא על אשת חברו שלא כדרכה (עיין קונטרס הראיות לריא"ז סנהדרין נח, ב, שדחה פירוש כעין זה). ומסקנתו שביאה שלא כדרכה אסורה משום
    הוצאת זרע לבטלה. וכ"כ של"ה (שער האותיות, קדושת הזיווג, שס-שסד).
</p>
<p dir="RTL">
    בא"ר או"ח רמ, י, האריך לחלוק על פירוש הספר חרדים: "ולענ"ד במחילת כבוד תורתו, כמה שגיאות וטעות בדבריו אלו: חדא, דמה שאמר דהרא"ש דווקא בפעם אחת בכל ימיו
    התיר, לא משמע כן מדברי תוספות והרא"ש והטור ורמ"א שכתבו דווקא ברגיל אסור, משמע באין רגיל אף שתאב הרבה פעמים מותר. וכן מוכח באגודה פרק ד' אחין (יבמות סימן
    לג) שכתב זה לשונו: דלא הוי כמעשה ער ואונן אלא ברגיל לעשות כן שלא תתעבר אבל באקראי וכו'. וכן מצאתי להדיא בתוספות סנהדרין דף נח (ע"ב ד"ה מי) זה לשונם: דלא
    אסור אלא שעושה כך תדיר שלא תתעבר ותכחיש יפיה, אבל אם רוב תשמישו כדרכה אלא באקראי מתאוה לה שלא כדרכה שרי עכ"ל, משמע דאף בהרבה פעמים מותר אם רוב תשמישו
    כדרכו. והשתא ממילא נדחה מה שתמה על תוספות והרא"ש אי חשיב לבטלה פעם אחת מי התירו, ואם אינו זרע לבטלה פעמים רבות מי אסרו, אלו הן הדברים שאין הדעת סובלתן
    עכ"ל. ולמאי שפירשתי ניחא, דבאמת אינו זרע לבטלה, והא דאסור ברגיל היינו משום שעושה כדי שלא תתעבר... גם שארי דברים שהאריך לדחות ראיית תוספות מש"ס סנהדרין אינו
    למעיין". וכ"כ החיד"א (ברכי יוסף רמ, ה): "והרב הקדוש בעל ספר חרדים (סי' סד) האריך בזה וכתב דאיסור גמור הוא לכל הפוסקים, ומה שהותר אינו אלא במקום הראוי רק
    שאינו פנים בפנים, עיין שם באורך שהגזים מאד מאד". וכ"כ עזר מקודש אה"ע כה, ב, לדחות את דברי ספר חרדים.
</p>
<a name="190"></a><h2 dir="RTL">
    יח, ה - להלכה
</h2>


<p dir="RTL">
    כפי שלמדנו, לדעת רוב רובם של הראשונים, ביאה שלא כדרכה מותרת, וכך מפורש בכמה גמרות. לרוב הראשונים, אפילו כשהוא מוציא זרעו שם, ובתנאי שעושה כן באקראי
    ולתאוותו. ולמיעוט הראשונים בתנאי שלא יוציא זרעו שם.
</p>
<p dir="RTL">
    הרמ"א אה"ע כה, ב, מביא שתי דעות אלו: "ויכול לעשות עם אשתו מה שירצה, בועל בכל עת שירצה ומנשק בכל אבר שירצה, ובא עליה בין כדרכה בין שלא כדרכה, או דרך אברים,
    ובלבד שלא יוציא זרע לבטלה. ויש מקילין ואומרים שמותר שלא כדרכה אפילו אם הוציא זרע, אם עושה באקראי ואינו רגיל בכך. ואף על פי שמותר בכל אלה, כל המקדש עצמו
    במותר לו - קדוש יאמרו לו".
</p>
<p dir="RTL">
    כמה אחרונים כתבו שהלכה כרוב הראשונים, שביאה שלא כדרכה מותרת באקראי אפילו אם מוציא זרע. וכ"כ א"ר רמ, י (והוסיף שכך משמע בלבוש); תורות אמת (הרב רפאל בירדוגו,
    אה"ע שם); וכך נראה מברכ"י רמ, ה, ועזר מקודש כה, ב. אמנם גם פוסקים אלו כתבו, כפי שסיים הרמ"א, שאע"פ שמותר, דרך הקדושה להימנע מדברים אלו. ומעין זה כתב
    בישועות יעקב אה"ע כה, ב, שאף על פי שמותר, "בדורות הללו ראוי להחמיר בכל אלה ובכיוצא באלה".
</p>
<p dir="RTL">
    וכמה אחרונים החמירו יותר, וכתבו כבית יוסף שקשה להתיר להיכשל בעוון הוצאת זרע לבטלה אפילו באקראי, וכ"כ בחלקת מחוקק ב; באר היטב אה"ע כה, ב; ערוך השולחן אה"ע
    כה, יא; דברי מלכיאל ה, קנז. ולדעת הספר חרדים והשל"ה ביאה שלא כדרכה אסורה.
</p>
<p dir="RTL">
    ויש רבנים שמלמדים בעיקר את דברי הפוסקים שהחמירו, ורק בשעת הדחק מורים ליחידים לקולא. אמנם נדמה שאדרבה, בדורנו שהפריצות נפוצה, והפיתויים והנסיונות בענייני
    עריות גוברים, צריך להדגיש יותר את הקדושה שבאה לידי ביטוי בנאמנות שבין בני הזוג. ואם בני הזוג רוצים לשמח זה את זה בדרכים שונות - צריך להורות להם את עיקר
    הדין. ומי שירצה להתקדש יותר, בלא שיפגע בשמחת עונה, קדוש יֵאמר לו. בנוסף לכך, למדנו לעיל יח, ג, שכתב מרן הרב קוק (עזרת כהן לה) שגם הפוסקים שהחמירו, לא
    החמירו במקרה של חשש הרהור עבירה או נסיון, שאז לכולי עלמא יש לסמוך על המקילים: "אבל כשהוא משום הסרת סכנה או ספק סכנה, וקיום מצות עונה, והסרת מכשול של הרהור
    עבירה או נסיון ח"ו, יש לומר דכולי עלמא מודים דיש לסמוך על המקילים".
</p>
<p dir="RTL">
    ולמעשה כתב הרב בספר: "אדם שחש בכך צורך, רשאי לסמוך על דעת רוב הפוסקים שהקלו באקראי, ובתנאי שאשתו מסכימה לכך".
</p>
<a name="191"></a><h2 dir="RTL">
    יח, ו - הנאה ומצוות עונה בביאה שלא כדרכה
</h2>


<p dir="RTL">
    יש ראשונים שכתבו שאשה לא נהנית מביאה שלא כדרכה. כ"כ רש"י סנהדרין נח, ב: "שלא כדרכה - אין כאן דבק, שמתוך שאינה נהנית בדבר אינה נדבקת עמו". וכ"כ תוס' (שם
    'מי'): "אלא שלא כדרכה שמצערתה, כדאמר התם (בראשית לא, נ): אִם תְּעַנֶּה אֶת בְּנֹתַי שלא כדרכן, ואמר (שם לד, ב): וַיִּשְׁכַּב אֹתָהּ כדרכה, וַיְעַנֶּהָ שלא
    כדרכה". וכ"כ יד רמה (סנהדרין שם): "אמר ר"א אמר רבי חנינא: בן נח שבא על אשתו שלא כדרכה - חייב, מאי טעמא? וְדָבַק בְּאִשְׁתּוֹ (שם ב, כד) - דרך דיבוק ולא שלא
    כדרכה, ויש אומרים שכיון שאין נהנית בדבר אין נדבקת עמו". וכ"כ הרא"ש (תוספותיו לנדרים כ, ב), וכך משמע מספר חסידים תקט.
</p>
<p dir="RTL">
    ואם ברור שאשה לא נהנית מביאה שלא כדרכה, לכאורה אין כאן מצוות עונה, ואיך המתירים הקלו? (עיין בעזר מקודש אה"ע עו, א, ומנחת חינוך מו, ב, שהסתפקו אם מקיימים
    מצוות עונה בביאה שלא כדרכה; ע"ע אוצר הפוסקים עו, א, ג, ד).
</p>
<p dir="RTL">
    אלא שצריך לומר שהעניין תלוי במציאות בפועל, וכפי שמצינו בקידושין כב, ב, שלפעמים האשה נהנית מביאה שלא כדרכה: "כי קאמרינן - זה נהנה וזה מצטער, הכא זה נהנה וזה
    נהנה הוא. שלא כדרכה מאי איכא למימר? אמר רב אחיי בר אדא דמן אחא: מאן לימא לן דלאו הנאה אית להו לתרוייהו? ועוד, מִשְׁכְּבֵי אִשָּׁה (ויקרא יח, כב) כתיב,
    הקישה הכתוב כדרכה לשלא כדרכה".
</p>
<p dir="RTL">
    ובשו"ת תורה לשמה (רצט) ביאר שלפעמים יש לאשה הנאה מהקרבה וההתייחדות למרות שהחיבור עצמו לא מענג: "שאע"ג שמצטערת מצד הביאה באותו מקום, הנה יש לה הנאה מצד אחר,
    מכח דיבוק בשרם וחיבוקם זה עם זה, כי אפילו בא עליה דרך איברים בין ירכותיה שלא הזריע בפנים כלל, ולא הכניס האבר כלל אפילו בין השפיות, עם כל זה היא יש לה הנאה
    מזה, וכן הענין בהנאה זו, ולכן כתב הרמב"ם בהל' אישות ג, ה, דמקודשת בביאה בין כדרכה בין שלא כדרכה".
    <button type="button" id="1041" onclick="ok.performClick(id);">הערה 41</button>
    <sup>38</sup>
</p>
<p dir="RTL">
    וביאר הרב בעל פה: נראה שדעת המתירים היא, שאם האשה ממש נהנית עד שמגיעה לשיא השמחה, מקיימים בזה מצוות עונה. ואם האשה אינה נהנית מזה אבל מסכימה שבעלה יבוא
    אליה שלא כדרכה, מתוך שהיא יודעת שבעלה נהנה מזה מאוד, הרי שגם בזה יש סוג מסוים של הנאה שיכול להיחשב לבעל בכלל קיום מצוות עונה. ואם ישמח אותה לפני כן על ידי
    ליטוף באותו מקום עד שתגיע לשיא התענוג, יקיים בזה את מצוותו. ולכאורה אם יכול לקיים את מצוותו על ידי ליטוף באותו מקום, מה הפגם שאח"כ החיבור יהיה שלא כדרכה,
    שיש שאוסרים אותו לגמרי, ויש שהתירו אבל משמע שאינו לכתחילה. וצריך לומר שבנוסף לכך שצריך האיש לשמח את אשתו, גם החיבור עצמו צריך להיות בשמחה לשניהם ובדרך
    הראויה להולדה.
</p>
<a name="192"></a><h2 dir="RTL">
    יח, ז - שורש הרצון לביאה שלא כדרכה
</h2>


<p dir="RTL">
    כתב בשו"ת נחפה בכסף (אה"ע מב, ג), שהרצון לביאה שלא כדרכה נובע מתאווה למשכב זכר, ולכן התירו באקראי אפילו להוציא זרע כדי שלא יחטא בחטא חמור יותר: "וגם בנידון
    מור"ם התירו לו באקראי כדי להצילו מעבירה חמורה דמשכב זכר, וישביע יצרו באשתו שלא כדרכה".
</p>
<p dir="RTL">
    מעין זה כתב מרן הרב קוק זצ"ל בשמונה קבצים ו, צט: "ההתעוררות של המדע החדש על דבר הנטייה הטבעית שיש לאיזה בני אדם מראשית יצירתם למשכב זכר, ובשביל כך חפצים הם
    לעקור את המחאה המוסרית בזה, אבל דבר אלוהינו יקום לעולם, וכבר פירש בר קפרא על זה, תועבה - תועה אתה בה (נדרים נא, א), שהיא נטייה רעה, שצריך אדם, וכללות האדם,
    להילחם עליה. ומקצת הטינא שאולי תמצא אצל יחיד באופן שאי אפשר לעקרה, זה ראו חכמים מראש, ואמרו על זה (שם כ, ב): כל מה שאדם רוצה וכו' משל לדג הבא מבית הצייד,
    רצה לאוכלו צלי, שלוק, מבושל - אוכלו. <strong>ובזה העמיקו בטבע האדם עד לחמלה על המקולקלים בראשית יצירתם</strong>. ומכל מקום העירו (שם ע"א): חגרין מפני מה
    הויין? מפני שהופכין את שולחנם, ואף על פי שאינה הלכה, מכל מקום היא שיחה של מלאכי השרת, דהיינו חכמים הדומים למלאכי ה', וכל עם ה' על פיהם יחנה וייסע. וכל
    הנשאר בציון והנותר בירושלים קדוש יאמר, וישנא תהפוכות. ודרך ישרים סלולה".
</p>
<a name="193"></a><h2 dir="RTL">
    יח, ח - תשמיש דרך איברים
</h2>


<p dir="RTL">
    בפשטות, לפי רוב הראשונים שהתירו ביאה שלא כדרכה באקראי אפילו אם מוציא זרע, גם תשמיש דרך איברים בכלל זה, ומותר להוציא זרע באקראי בתשמיש דרך איברים. וכן מתבאר
    מלשון כמה ראשונים, כ"כ הרמב"ם (איסו"ב כא, ט, לפי הגירסה המדויקת): "אשתו של אדם מותרת היא לו, לפיכך כל מה שאדם רוצה לעשות באשתו עושה. בועל בכל עת שירצה
    ומנשק בכל אבר שירצה, ובא עליה בין כדרכה בין שלא כדרכה <strong>בין דרך אברים</strong>". וכ"כ ארחות חיים (הל' כתובות ז); רבנו יונה (סנהדרין נח, ב); וטור אה"ע
    כה, ב. וכ"כ הרמ"א אה"ע כה, ב.
</p>

<p dir="RTL">
    וכ"כ הדרישה (אה"ע כה, ו) בהסבר דעת הראשונים שהקילו להוציא זרע בביאה שלא כדרכה: "ומכאן יש ללמוד שכל תשמיש שאינה כדרך כל הארץ נכלל בשם שלא כדרכה, שהרי ר"י
    פליג גם אדרך אברים שמותר, וכללינהו בשם שלא כדרכה".
</p>
<p dir="RTL">
    אמנם רוב הראשונים שהתירו ביאה שלא כדרכה באקראי אפילו כשמוציא זרע, לא הוסיפו את המילים 'דרך איברים', ולמרות שלכאורה אותה הסברה שייכת בתשמיש דרך איברים כמו
    בביאה שלא כדרכה, שמאחר ובני הזוג עושים זאת להנאתם ולא בשביל לבטל פריה ורביה, אין כאן הוצאת זרע לבטלה (עיין לעיל יח, ג), אולי לדעתם אסור כשאין ביאה ממש.
    ולכך נטה בשו"ת בני בנים ד, יח, שתשמיש דרך איברים גרע טפי מביאה שלא כדרכה, אמנם לימד זכות על העולם על סמך דעת הדרישה.
    <button type="button" id="1042" onclick="ok.performClick(id);">הערה 42</button>
    <sup>39</sup>
</p>
<a name="194"></a><h2 dir="RTL">
    ביאור המהר"ל לדין שלא כדרכה וההבדל בין ישראל לעמים
</h2>
<a name="195"></a><h2 dir="RTL">
    יח, ט - ביאה שלא כדרכה
</h2>


<p dir="RTL">
    באר הגולה ב, ט: "פרק ב' דנדרים (כ, ב), שהתירו חכמים ביאה שלא כדרכה. ודבר זה הוא זר בעיניהם מאוד מאוד (בעיני חכמי הגוים), עד שכל רודפיה הזילוה, ואומרים כי
    ראו ערותה. ומעתה נשאל אותם, אם התימה באלו הדברים מהוצאת שכבת זרע לבטלה, הלא כתב הרמב"ם ז"ל (הלכות איסו"ב כא, ט) שלא הותר רק אם אינו מוציא ש"ז לבטלה (לפי
    גירסאות הדפוס, עיין לעיל יח, ב, 36), ולפי הרמב"ם ז"ל לא באו לומר רק כי העראה, והוא נשיקת אבר, מותר שלא כדרכו. כי אם היה שלא כדרכו אסור, היה אסור אפילו
    נשיקת אבר, דהיינו העראה. ובכל מקום נקרא אף נשיקת אבר בלבד 'תשמיש'. ועל זה אמר שהותרה ביאה שלא כדרכה, והיינו העראה, והוא נשיקת אבר. אם כן מצד זה אין כאן
    קשיא... (ומרחיב לבאר חומרת עוון הוצאת זרע לבטלה).
</p>
<a name="196"></a><h2 dir="RTL">
    יח, י - היתר שלא כדרכה בישראל
</h2>
<p dir="RTL">
    וכדי שתדע שכל דברי חכמים הם בחכמה עמוקה מאוד... בפרק ד' מיתות (סנהדרין נח, ב) סבירא לרבי אלעזר בשם רבי חנינא, בן נח שבא על אשתו שלא כדרכה, חייב מיתה. ואף
    על גב דרבא פליג התם, לא פליג רק משום סברא זאת דלא מצאנו דבר שמותר לישראל ואסור לבן נח. מכל מקום קודם שהותר לישראל, דהיינו קודם שנתנה התורה לישראל, היה דבר
    זה אסור בבן נח, ובישראל דבר זה מותר. ודבר זה הוא פלא גדול, כי לא בא על ישראל להקל, רק להחמיר. אבל פירוש זה, כי קודם שנתנה תורה לישראל לא היה להם המדריגה
    העליונה עד שקבלו התורה, ואז היה להם המדריגה העליונה.
</p>
<a name="197"></a><h2 dir="RTL">
    יח, יא - שני הפנים שבחיבור איש לאשה
</h2>
<p dir="RTL">
    ודבר זה, כי האיש והאשה יש בחבורם שני פנים; האחד, הוא החבור לפריה ורביה, כמו שהוא בחבור כל הבעלי חיים, שחבור שלהם הוא בשביל פריה ורביה, כי לֹא תֹהוּ
    בְרָאָהּ רק לָשֶׁבֶת יְצָרָהּ (ישעיהו מה, יח), ובודאי דבר זה החבור כדרכה. הבחינה השניה מצד כי האיש הוא כמו צורה לאשה, ומצד הזה יש להם חבור ביחד. והאדם,
    שהוא שלימות הבריאה בתחתונים, ראוי שיהיה שלם. ואין בריאת האדם שלימה כי אם על ידי האשה. וזהו בחינה שניה, כי חבורם ביחד הוא השלמת האדם, והחבור הזה בכל עניין
    שהוא נקרא חבור, בין כדרכה ובין שלא כדרכה.
</p>
<a name="198"></a><h2 dir="RTL">
    יח, יב - ההבדל בין ישראל לבני נח
</h2>
<p dir="RTL">
    ודעת רבי חנינא, כי אצל בן נח אין ראוי רק כדרכה, מפני שאין להם מדריגת הצורה, כי מדריגת הצורה אינו רק לישראל, וכמו שהארכנו בדבר זה בחבור גבורות ה' (פ"ד),
    עיין שם ותמצא מבואר. כי אין מעלת הצורה רק לישראל בלבד, שהם נקראים 'אדם', ואילו האומות, כאשר נתנה התורה לישראל, אין להם דבר זה, כי הם חומריים. וכמו שאמרו
    ז"ל (יבמות סא, א): אתם קרויים אדם, ואין אומות העולם קרויים אדם. ולפיכך אין חבור איש ואשה מצד בחינה זאת, שיהיה האיש כמו צורה לאשה, כי אין מדריגת האומות כך.
    ולפיכך חבור שלהם כמו כל שאר נבראים, שהם מתחברים ביחד לפריה ורביה. אבל ישראל שיש להם מדריגת הצורה, וחבור איש ואשה מצד שהאיש כמו צורה לאשה, ומצד הזה החבור.
    ואין החבור אצל האומות רק דוקא כדרכה, משום פריה ורביה, כמו בהמה וחיה. רק אצל ישראל חבור שלהם חבור חומר וצורה, ולפיכך בכל ענין, בין כדרכה ובין שלא כדרכה, הוא
    חבור חומר לצורה, אף שלא כדרכה. ומי שמבין המשל שהביא רבי לראיה על זה (נדרים כ, ב), שאמר: משל למי שלוקח בשר מן הטבח, אכלו צלי, שלוק, מבושל, בכל עניין שירצה.
    וביאור זה, כי אחר שהאיש נחשב כמו צורה לאשה, הכל הוא ממנו, ובכל עניין אשר הוא משמש עמה מותר לו. וכל זה מצד שהאיש נחשב צורה אל האשה ויש לצורה חבור אל הדבר
    שהוא נחשב צורה לו, ואינו תולה בפריה ורביה. ולכך הותר לישראל ואסור לבן נח. וכיון שהוא מותר לישראל, מותר גם כן לבני נח, שלא מצינו דבר שמותר לישראל ואסור לבני
    נח. ודי בזה למי שמבין דברי חכמה ותבונה.
</p>
<a name="199"></a><h2 dir="RTL">
    יח, יג - שני סוגי החיבורים
</h2>
<p dir="RTL">
    ועוד יש לך להבין עניין אלו שני חבורים, האחד הוא כדרכה, והאחד שלא כדרכה. וכבר אמרנו כי חבור איש ואשה הוא חבור חומר וצורה, כמו שהתבאר דבר זה בכמה מקומות.
    וחבור הצורה אל החומר הוא בשני פנים, האחד הוא חבור צורה בחומר וצורה מוטבעת בחומר, והשני הוא חבור צורה לחומר, ואין הצורה מוטבעת, רק הוא צורה נבדלת. וכנגד זה
    הם שני חבורים; החבור האחד כדרכה, וזהו חבור גמור, עד שהצורה דבוק לגמרי בחומר. והשני, חבור הצורה הנבדלת, ואין זה כמו חבור צורה בחומר מוטבעת בו לגמרי.
</p>
<p dir="RTL">
    ולכך אמר רבי חנינא (סנהדרין נח, ב): בן נח שבא על אשתו שלא כדרכה חייב מיתה. מפני שאין לבני נח מדריגה זאת שיש להם מעלת הצורה הנבדלת, רק חבור שלהם הוא חבור
    צורה לחומר שהוא מוטבע לו. ולכך אם בא בן נח על אשתו שלא כדרכה חייב מיתה, שאין זה חבור הראוי, וכאילו בא על דבר שאין לו חבור אליו... ועתה יש לך להבין המשל
    שהביא (נדרים כ, ב), משל למי שלוקח בשר מן הטבח, אכלו צלי, שלוק, מבושל. כלומר, בשביל שלקחו ונתן מעות שלו בו, מה שלוקח הוא תחת רשותו, ויכול לאכול אותו כמו
    שירצה, הן שלוק, הן צלי. וכך האיש שיש לו מעלת הצורה הנבדלת, עד שהאשה שהיא נמשלת כחומר, והיא תחת רשותו לגמרי. ואינו כמו הצורה שהיא מוטבעת בו, כי אז הרי הוא
    כמותה, ומצד הזה צריך שיהיה החבור כדרכה. אבל חבור צורה הנבדלת, בשביל שהצורה נבדלת מן החומר, והוא תחת רשות הצורה, והחבור הזה הוא בכל עניין, אף אם אינו עומד
    בו ומוטבע בו. ואלו דברים מופלגים בחכמה מאוד...".
</p>
<a name="200"></a><h2 dir="RTL">
    תנוחות שונות
</h2>
<a name="201"></a><h2 dir="RTL">
    יח, יד - הוא למטה והיא למעלה
</h2>


<p dir="RTL">
    כלה רבתי א, כג: "הוא למטה והיא למעלה - הרי זה דרך עזות, ואוחזתו דיליריא. היא למטה והוא למעלה - הרי זה דרך ביאה. שמשו שניהם כאחד הרי זה דרך עקש".
</p>
<p dir="RTL">
    כמה ראשונים הביאו אזהרה זו להלכה, כ"כ הראב"ד בשער הקדושה: "שנינו במסכת כלה (סוף פ"א): הוא למטה והיא למעלה - זו היא דרך עזות, שמשו שניהם כאחת - זו היא דרך
    עקש". וכ"כ אוהל מועד (דרך יא, ב); אשכול (הלכות צניעות לו, ב); טור (או"ח רמ; אה"ע כה); וכ"כ שו"ע או"ח רמ, ה: "הוא למטה והיא למעלה - זו דרך עזות. שמשו שניהם
    כאחד - זו דרך עקש". וכ"כ הרבה אחרונים. ובמנורת המאור (אלנקאוה פרק י, עמ' 83) כתב שאסור לשמש כשהוא למטה והיא למעלה.
</p>
<p dir="RTL">
    אמנם רוב רובם של הראשונים, ובראשם הרמב"ם, לא הביאו אזהרה זו, הרי שלדעתם תנוחה זו מותרת לגמרי. וכן מוכח מכל הראשונים שפירשו שהפיכת שולחן היא ביאה שלא כדרכה
    (עיין לעיל יח, א), שרק בזה עסקה הגמ', אבל שאר התנוחות מותרות. וכ"כ במפורש רבנו ירוחם (תולדות אדם וחוה נתיב כג חלק א דף קצב טור ג): "והא דאמרינן בנדרים
    דשולחן ערכתי לו והפכו שמותר, פירוש ששמש עמה שלא כדרכה, דאינו ר"ל היא למעלה והוא למטה, דודאי זה מותר ולא היתה מתרעמת, אלא בשימש שלא כדרכה נתרעמה, ואמר לה
    רבי שמותר". וכ"כ הרא"ש (תוספותיו לנדרים כ, ב).
</p>
<p dir="RTL">
    בנוסף לכך, בספר חרדים ושל"ה שאסרו ביאה שלא כדרכה, פירשו שהפיכת השולחן היינו הוא למטה והיא למעלה, ולדעתם תנוחה זו מותרת, כי על זה אמר רבי יוחנן שכל מה שאדם
    רוצה לעשות באשתו עושה.
</p>
<p dir="RTL">
    ולמעשה כתב הרב בספר: "כיוון שלדעת רוב הפוסקים אין בשינוי מהתנוחה הרגילה איסור, וגם למחמירים מדובר במנהג חסידות, ויש שפירשו שהוא רק כשאינו ברצון שניהם, הרי
    שהרוצים לשנות מהתנוחה הרגילה רשאים. ואם זה משמח אותם יותר, יש להם בזה מצווה".
</p>
<a name="202"></a><h2 dir="RTL">
    יח, טו - פירוש עזות ועקשות
</h2>


<p dir="RTL">
    רוב הפוסקים שעסקו בדין זה לא ביארו מהי העזות או העקשות במעשה זה. במנורת המאור (אלנקאוה י, עמ' 83), כתב לגבי עקשות: "שניהם נוטים על צידיהם - הרי זה דרך
    עקשות. פירוש, אינה שומעת לו להטריח עצמה בתשמיש, שתהא היא למטה והוא למעלה, וגם הוא אינו רוצה שתשכב למעלה והוא למטה, ונתעקשו זה עם זה, עד שנתפשרו ונטו שניהן
    על צדיהן".
</p>
<p dir="RTL">
    כלומר, העקשות היא שבני הזוג מתקוטטים מי יהיה למעלה, וממילא כך אפשר גם להסביר את העזות, שהאשה מתקוטטת עם בעלה ורוצה להיות מעליו, וכ"כ מאמר מרדכי (או"ח רמ,
    ז): "נראה לפק"ד שהאי עזות כלפי האשה, שנראה שהוא עזות פנים לאשה להיות על האיש וכאילו היא הפועלת, וכן מה שאמרו ששניהם כאחד זה דרך עקש, שנראה כאילו האשה
    מתעקשת בדבר שלא להיות היא למטה, ועל כל פנים רוצה מיהא להיות שוה בשוה, שאם אין הבעל רוצה להיות למטה, גם היא אינה רוצה להיות למטה, כנ"ל בטעם דברים אלו, דאם
    לא כן צריך עיון למה אמרו על זה דרך עזות ועל זה דרך עקש".
</p>
<p dir="RTL">
    ואם כן יוצא, שאם שני בני הזוג שמחים מתנוחות שונות, אין בהן עזות או עקשות, ולכולי עלמא מותר. וכפי שלמדנו באות הקודמת, אם זה משמח אותם יותר, יש להם בזה
    מצווה.
</p>
<a name="203"></a><h2 dir="RTL">
    יח, טז - ביאה שאפשר להתעבר ממנה
</h2>


<p dir="RTL">
    בספר חסידים תקט, משמע שכל האזהרה לא לשמש כשהוא למטה והיא למעלה נאמרה בביאה שאפשר להתעבר ממנה: "רק בליל טבילה לא יתכן כי אם הוא למעלה והיא למטה, כי אין הנאה
    לאשה אם הוא למטה, ואז תתעבר כי קרוב לווסתה היא, ולאיש יש בליל טבילה תאוה, לכך טוב שתהנה היא ממנו, שאם תתעבר יהיה הולד כמוהו חריף, והיא תזריע תחילה והולד
    זכר, אבל בשאר הלילות יעשה כפי הנאתו, כדי שלא יהרהר אחר נשים אחרות, ורק שיהיה רצון האשה, שהרי כתיב (משלי יט, ב): גַּם בְּלֹא דַעַת נֶפֶשׁ לֹא טוֹב. כל אלה
    הדברים לפי דעת אשתו ולפי דעתו, אם מצא אשה טובה שתהיה כרצונו באותם דברים וַיָּפֶק רָצוֹן מֵה' (שם יח, כב), רָצָה הָאֱלוֹהִים אֶת מַעֲשֶׂיךָ (קהלת ט, ז)".
    <button type="button" id="1043" onclick="ok.performClick(id);">הערה 43</button>
    <sup>40</sup>
</p>
<p dir="RTL">
    וכן דייקו מדברי ספר חסידים בברכי יוסף רמ, ז, ובדעת תורה רמ, ה. וכ"כ בפתחי עולם ומטעמי השולחן רמ, יז. ובדעת תורה סיים: "אבל מסתימת שאר פוסקים לא נראה כן".
</p>
<p dir="RTL">
    וכתב הרב בספר: "וגם כאשר הם שמחים יותר בתנוחה שונה, עדיף שבחיבור שמקווים שממנו יהיה הריון, יתחברו באופן המובחר". ובהערה זה הוגדר כמידת חסידות.
</p>
<a name="204"></a><h2 dir="RTL">
    יח, יז - פנים נגד אחור
</h2>


<p dir="RTL">
    בזוהר (פקודי רנט, א) משמע שצריך להיזהר לא לשמש כשפניו של האיש כנגד אחוריה של אשתו: "ועל דא תנינן: מאן דשמיש ערסיה מאחורא אכחיש תקונא דאסתכלותא אנפין באנפין
    לאנהרא כלא כחדא ולאשתכחא כלא אנפין באנפין בדבקותא כדקא יאות (ועל זה שנינו מי שמשמש מיטתו מאחור מחליש תיקון של הסתכלות פנים בפנים להאיר הכל כאחד ולהימצא הכל
    פנים בפנים בדבקות כראוי), כמא דאת אמר (בראשית ב, כד): וְדָבַק בְּאִשְׁתּוֹ, באשתו דייקא ולא אחורי אשתו". ועל כן תמוה מה שהביא הבאר היטב רמ, טו, דברי הזוהר
    על מה שכתב השו"ע לגבי היא למעלה והוא למטה. וכך העיר בשו"ת ברכת יהודה חלק ד, אבן העזר יב, הערה 1.
</p>
<a name="205"></a><h2 dir="RTL">
    יח, יח - דרך ביאה
</h2>


<p dir="RTL">
    למרות שמותר לשמש בתנוחות שונות, מכמה מקומות בחז"ל למדנו שדרך ההתחברות הרגילה היא כשהאיש למעלה ואשתו למטה. וכפי שכתוב בכלה רבתי א, כג: "היא למטה והוא למעלה
    - הרי זה דרך ביאה".
</p>
<p dir="RTL">
    נדה לא, ב: "שאלו תלמידיו את רבי דוסתאי ברבי ינאי... ומפני מה איש פניו למטה ואשה פניה למעלה כלפי האיש? זה - ממקום שנברא, וזו - ממקום שנבראת".
</p>
<p dir="RTL">
    סוטה יא, ב: "אמר רבי חנינא: סימן גדול מסר להן (למיילדות במצרים): בן - פניו למטה, בת - פניה למעלה". רש"י: "בן פניו למטה - כדרך תשמישו; בת פניה למעלה - כדרך
    תשמישתה, והכי מפרש במסכת נדה (לא, ב)". ועל פי המקובלים, תנוחה זו מבטאת שהאיש משפיע, והאשה מקבלת.
</p>
<p dir="RTL">
    לכן כתב הרב בספר: "אמנם כאשר אין רצון מצד אחד מבני הזוג לשנות, עדיף שהייחוד יהיה באופן המובחר".
</p>
<a name="206"></a><h2 dir="RTL">
    נישוק והסתכלות באותו מקום
</h2>
<a name="207"></a><h2 dir="RTL">
    יט, א - מחלוקת רבי יוחנן בן דהבאי וחכמים
</h2>


<p dir="RTL">
    נדרים כ, א-ב: "אמר רבי יוחנן בן דהבאי, ד' דברים סחו לי מלאכי השרת: חיגרין מפני מה הויין? מפני שהופכים את שולחנם, אילמים מפני מה הויין? מפני שמנשקים על אותו
    מקום, חרשים מפני מה הויין? מפני שמספרים בשעת תשמיש, סומין מפני מה הויין? מפני שמסתכלים באותו מקום... אמר רבי יוחנן: זו דברי יוחנן בן דהבאי, אבל אמרו חכמים:
    אין הלכה כיוחנן בן דהבאי, אלא כל מה שאדם רוצה לעשות באשתו עושה; משל לבשר הבא מבית הטבח, רצה לאכלו במלח - אוכלו, צלי - אוכלו, מבושל - אוכלו, שלוק - אוכלו;
    וכן דג הבא מבית הצייד. אמר אמימר: מאן מלאכי השרת? רבנן, דאי תימא מלאכי השרת ממש, אמאי אמר רבי יוחנן אין הלכה כיוחנן בן דהבאי? הא אינהו בקיאי בצורת הולד
    טפי! ואמאי קרו להו מלאכי השרת? דמצייני כמלאכי השרת".
</p>
<p dir="RTL">
    כלה רבתי א, יג-יד: "מכדי רבי יוחנן בן דהבאי לאו מנפשיה קאמר, מאי טעמא לא הודו ליה רבנן? דאמר רבי יוחנן אסורים הם, אמרו ליה רבנן, כי קאמרת משמיה דמלאכי השרת
    הכי הוא, מיהו אסור - אין איסור. אמר להו רבי יוחנן, אודו לי מיהת דמשום הכי הוא; תדע, דהא אותבוה 'רצה', ולמה לי למיתני לדג הבא מבית הצייד? מקמא אמרו ליה:
    לבשר הבא מבית הטבח, אמר להו: מה לבשר רצה לאוכלו בחלב אינו אוכלו, הדר אמרו ליה לדג הבא מבית הצייד".
</p>
<p dir="RTL">
    הרי שחכמים מודים למה שאמרו מלאכי השרת, אבל לגבי איסור, סוברים שאין איסור. ובהגהות על מס' כלה הקשה שבנדרים כ, ב, משמע שלחכמים אין עונש כלל, ואם היה עונש, לא
    היו מתירים. ואפשר לבאר שלדעתם רק לעיתים רחוקות יש על כך עונש, ואף זה בצירוף של סיבות נוספות, ולכן אין בזה איסור. עוד פירש במשכן ישראל ח"ב עמ' נא, הערה 3,
    שאפשר שהתירו חכמים את הדבר כנגד יצר הרע, וכדרך שהתירו אשת יפת תואר, למרות שיענש על כך שלבסוף שונאה ומוליד ממנה בן סורר ומורה (רש"י דברים כא, יא), ע"כ. אמנם
    גם בזה ברור שאין הכוונה שכך חייב להיות, אלא הכוונה שנשיאתה עלולה להביא לשנאתה ושיצא הבן רע.
</p>
<a name="208"></a><h2 dir="RTL">
    יט, ב - פירוט דעת רבי יוחנן בן דהבאי מכלה רבתי
</h2>


<p dir="RTL">
    בכלה רבתי א, יג, מבאר רבא לדעת רבי יוחנן בן דהבאי שעונשים אלו הם מידה כנגד מידה: "אמר רבא, כל מדותיו של הקדוש ברוך הוא מדה כנגד מדה, הוא הפך שולחנו, לפיכך
    יהפך רגלי זרעו; הוא נסתכל בדבר הנסתר מכל, לפיכך הכל יהיה נסתר מזרעו; הוא עזב פה המדבר שבו ניתנה הנשיקה, ונשק הסתום, לפיכך נסתם פי זרעו; הוא מספר בשעה שהיה
    לו לחרוש, לפיכך נחרש אזן זרעו - למה נקרא שמו חרש? שהוא חורש, וְהֶחֱרִשׁ יַעֲקֹב עַד בֹּאָם (בראשית לד, ה)".
</p>
<p dir="RTL">
    ועוד אמר רבא שם שכל מה שהזהיר רבי יוחנן בן דהבאי הוא כשהאשה יכולה להתעבר מאותה ביאה: "אמר רבא: וכולהו הני דאיעברה בהאי ביאה".
</p>
<a name="209"></a><h2 dir="RTL">
    יט, ג - הלכה כחכמים
</h2>


<p dir="RTL">
    למדנו בגמ' שאין הלכה כרבי יוחנן בן דהבאי, אלא כחכמים, וכך דעת כל הראשונים, שדעת רבי יוחנן בן דהבאי נדחתה. אמנם, כפי שנראה להלן, יש אומרים שדעתו לא נדחתה
    לגמרי.
</p>
<a name="210"></a><h2 dir="RTL">
    יט, ד - דעת רוב הראשונים
</h2>


<p dir="RTL">
    רוב הראשונים פסקו שהלכה כחכמים, שכל מה שאדם רוצה לעשות באשתו עושה, וממילא מותר לנשק או להסתכל באותו מקום.
</p>
<p dir="RTL">
    יש אומרים שאין חסרון קדושה במעשים אלו, וכ"כ היראים (מובא בשטמ"ק נדרים כ, ב): "כל מה שאדם רוצה לעשות באשתו עושה - ואין חסרון קדושה". וכך עולה מדעתם של
    הראשונים שהביאו את רבי יוחנן בן דהבאי וחכמים, ופסקו שהלכה כחכמים מבלי לציין עוד דרגה של צניעות או קדושה: הגאונים (מובא בשטמ"ק שם כ, ב)
    <button type="button" id="1044" onclick="ok.performClick(id);">הערה 44</button>
    <sup>41</sup>
    ; מחזור ויטרי (תקכח); אשכול (הוצאת אלבק, הל' צניעות דף לד, ב); אגודה (נדרים כ, א); וכך משמע מספר חסידים (תקט; שפ). ובסמ"ג (ל"ת קכו), ובאגרת הקודש המיוחס
    לרמב"ן, אף שפירטו כללי המצווה ופרטיה, לא הביאו מאזהרותיו של רבי יוחנן בן דהבאי, משמע שלדעתם מותר לנשק או להסתכל באותו מקום, וגם אין בזה חסרון קדושה, שלולא
    כן היו צריכים לציין זאת.
</p>
<p dir="RTL">
    לעומת זאת, יש אומרים שאמנם הלכה כחכמים, אבל מידת חסידות שלא לנשק ולהסתכל באותו מקום (או לבוא על אשתו שלא כדרכה), וכ"כ הרמב"ם הל' איסו"ב כא, ט: "אשתו של אדם
    מותרת היא לו. לפיכך, כל מה שאדם רוצה לעשות באשתו, עושה. בועל בכל עת שירצה, ומנשק בכל אבר שירצה, ובא עליה בין כדרכה בין שלא כדרכה בין דרך אברים. ואף על פי
    כן, מידת חסידות שלא יקל אדם את ראשו לכך, ושיקדש עצמו בשעת תשמיש, כמו שביארנו בהלכות דעות (ה, ד), ולא יסור מדרך העולם ומנהגו, שאין דבר זה אלא כדי לפרות
    ולרבות" (וכ"כ בפיהמ"ש סנהדרין ז, ד). וכ"כ סמ"ק רפה; כלבו (עה); צדה לדרך (מאמר ג, כלל ד, פרק יד); מנורת המאור (אלנקאוה, י, עמ' 81). וכ"כ במאירי (נדרים כ,
    ב): "וכן יהא אדם צנוע בדרכיו, וכל שכן בענייני התשמיש, ואף על פי שאמרו: כל מה שאדם רוצה לעשות באשתו יעשה, לא דברו חכמים אלא כנגד יצר הרע, שאי אפשר לכל בני
    אדם לקדש עצמם במותר להם, מכל מקום יהא אדם מקדש עצמו בכל דבר שבתשמיש, הן בהפיכת שולחן הן בשאר מיני קלות ראשו והדיוטות ושלילת גדר טהרה".
</p>
<a name="211"></a><h2 dir="RTL">
    יט, ה - יש אומרים שחכמים מודים חלקית לרבי יוחנן בן דהבאי
</h2>


<p dir="RTL">
    כתב הראב"ד (שער הקדושה) שלמרות שהלכה כחכמים, ואין סכנה במעשים אלו, חכמים מודים לרבי יוחנן בן דהבאי שאסור לנשק ולהסתכל באותו מקום ולספר בשעת תשמיש. אמנם
    בעניין הפיכת שולחן, חלקו עליו למעשה, שמותר לשמש שלא כדרכה.
</p>
<p dir="RTL">
    וז"ל הראב"ד: "מה שאמר רבי יוחנן אין הלכה כר' יוחנן בן דהבאי אלא כל מה שאדם רוצה לעשות באשתו עושה, משל לדג הבא מבית הצייד וכו', דמשמע שמותר לעשות כן לכתחלה,
    נראה לי שאינו אלא על הפיכת השולחן בלבד, כדאיתא בשמעתא דההיא דאתאי לקמיה דרב, אמרה לו רבי שלחן ערכתי לפניו והפכו, אמר לה מאי שנא מביניתא, דמשמע נמי מהכא
    דהפיכת שולחן אינו אסור. ודוקא על הפיכת השולחן לבד, אבל על האחרות, אף על פי שאינו נדון עליהם דין חמור, מכל מקום איסור יש בהן, כאשר אמרנו למעלה שאסור לאדם
    לספר בדברים אחרים בשעת תשמיש אלא אם כן הם צרכי תשמיש או שהוא צריך לרצותה. ובמס' חגיגה (ה, ב) אמרו: מַגִּיד לְאָדָם מַה שֵּׂחוֹ - אפילו שיחה יתירה שבין איש
    לאשתו מגידין לו בשעת הדין. וכן המסתכל באותו מקום עובר על וְהַצְנֵעַ לֶכֶת עִם אֱלוֹהֶיךָ (מיכה ו, ח), ומעביר את הבושה מעל פניו, וכתיב (שמות כ, טז):
    וּבַעֲבוּר תִּהְיֶה יִרְאָתוֹ עַל פְּנֵיכֶם - זו הבושה, לְבִלְתִּי תֶחֱטָאוּ - שכל המתבייש אינו חוטא, וכל שכן הנושק שיש בו כל אלה".
</p>
<p dir="RTL">
    וכ"כ טור (או"ח רמ; אה"ע כה). וכך עולה מאוהל מועד (יא, ב).
</p>
<a name="212"></a><h2 dir="RTL">
    יט, ו - יש אומרים לחשוש לסכנה
</h2>


<p dir="RTL">
    כתב הסמ"ק רפה, שלמרות שהלכה כחכמים, מידת חסידות לחשוש לסכנה: "ולא ידבר בשעת תשמיש ולא יסתכל באותו מקום ולא ינשק באותו מקום ולא ישמש שלא כדרכו, וכל זה למידת
    חסידות פן יבואו הבנים לידי מום, אבל לא לשורת הדין". וכן בחסד לאלפים או"ח רמ, ה, הביא רק את חשש הסכנה של ר' יוחנן בן דהבאי.
</p>
<a name="213"></a><h2 dir="RTL">
    יט, ז - בל תשקצו
</h2>


<p dir="RTL">
    כפי שלמדנו, כתב הראב"ד (שער הקדושה) שאסור לנשק באותו מקום, והוסיף: "ועוד, שעוברין משום בל תשקצו את נפשותיכם (ויקרא יא, מג), כאשר אמרו רבותנו ז"ל (מכות טז,
    ב): האי מאן דשתי מיא בקרנא דאומנא - עבר משום בל תשקצו. ורב כהנא דהוה מעבר שושיבה על פומיה ואמר ליה רב: שקליה, דלא לימרו מיכל קא אכיל וקא עבר משום בל תשקצו
    (שבת צ, ב), וכל שכן הך". וכ"כ שו"ע או"ח רמ, ד.
</p>
<p dir="RTL">
    אמנם כתב הרב רפאל בירדוגו (תורות אמת אה"ע כה): "גם מה שכתב הרב 'עובר משום בל תשקצו' הוא תמוה. דבל תשקצו הוא באוכל דבר מאוס אבל בנשיקה וחיבה בעלמא מה שיקוץ
    בזה, ודבר שנאהב לכל העולם, ואין הפרש בין זה ובין אוכל כרכשתא של בהמה".
</p>
<p dir="RTL">
    ויש מקום לומר, שכיום שההגיינה יותר טובה, ובני הזוג רוצים דבר זה וממילא עושים את ההכנות הנדרשות, גם הראב"ד ושו"ע יודו שאין בזה בל תשקצו. וכיוצא בזה כתב הרב
    רב יוסף משאש (שו"ת מים חיים א, עמ' צב), לעניין תשמיש באור (הובאו דבריו לעיל טז, יג).
</p>
<a name="214"></a><h2 dir="RTL">
    יט, ח - להלכה - נישוק והסתכלות באותו מקום
</h2>


<p dir="RTL">
    השו"ע או"ח רמ, ד, כתב כלשון הראב"ד: "אסור להסתכל באותו מקום, שכל המסתכל שם אין לו בושת פנים, ועובר על: וְהַצְנֵעַ לֶכֶת (מיכה ו, ח), ומעביר הבושה מעל פניו,
    שכל המתבייש אינו חוטא, דכתיב: וּבַעֲבוּר תִּהְיֶה יִרְאָתוֹ עַל פְּנֵיכֶם (שמות כ, טז) - זו הבושה, לְבִלְתִּי תֶחֱטָאוּ. ועוד, דקא מגרה יצר הרע בנפשיה. וכל
    שכן הנושק שם, שעובר על כל אלה. ועוד, שעובר על בל תשקצו את נפשותיכם (ויקרא יא, מג)".
</p>
<p dir="RTL">
    לעומת זאת, הרמ"א אה"ע כה, ב, כתב כלשון הרמב"ם: "ויכול לעשות עם אשתו מה שירצה, בועל בכל עת שירצה ומנשק בכל אבר שירצה... ואף על פי שמותר בכל אלה, כל המקדש
    עצמו במותר לו, קדוש יאמרו לו".
</p>
<p dir="RTL">
    וכתבו כמה אחרונים שגם הרמ"א לא רצה להתיר נישוק באותו מקום, אלא כל איבר שירצה חוץ מאותו מקום (בית שמואל אה"ע כה, א; באר היטב שם א; חכ"א קכח, ג; וכך נראה
    מדרכי טהרה כב, ד). וכ"כ למעשה עוד יוסף חי שופטים טז; ואג"מ יו"ד ב, עה.
</p>
<p dir="RTL">
    אמנם אין זה פשט דברי הרמ"א שהעתיק את לשון הרמב"ם (וכפי שכתבו רבים בדעת הרמב"ם, שמה שכתב ומנשק בכל אבר שירצה, כוונתו להתיר אותו מקום - לחם יהודה דעות ה, ד;
    עולת יצחק ב, קפב; הרב קאפח איסו"ב כא, טו, ועוד), וכ"כ הגר"א אה"ע כה, טו, שמקור הרמ"א מדברי חכמים שחלקו על רבי יוחנן בן דהבאי. וכ"כ בעצי ארזים אה"ע שם,
    שהבית שמואל לא דקדק יפה, וברור שהרמ"א בא להתיר נישוק באותו מקום. וכ"כ להלכה הלבוש כה, ב; וערוה"ש יא. וכ"כ תורות אמת אה"ע כה: "מדהוצרך להתיר נישוק בכל איבר,
    ודאי דלא קאי אלא לאותו מקום שזכר רבי יוחנן בן דהבאי, דאי לאו הכי מאי קא משמע לן, ומי אסר עד שיצטרך להתיר, ומה הוא האיבר שיעלה על הדעת לאוסרו עד שיתיר".
</p>
<p dir="RTL">
    בשו"ת עולת יצחק ב, קפב, כתב שזו מחלוקת, ולמעשה החמיר. אמנם בשו"ת בני בנים (ד, טז), כתב שפשוט שאפשר לסמוך על הרמב"ם ודעימיה כשיש עוד צדדים להקל או שכך
    המנהג.
</p>
<p dir="RTL">
    למעשה, כתב הרב בספר: "כיוון שדעת רוב הראשונים להקל, ובנוסף לכך גם לאוסרים האיסור מדברי חכמים בלבד, אין בדבר איסור. אמנם כיוון שלדעת רוב הראשונים מצד
    הצניעות והקדושה עדיף להחמיר, נכון לחוש לדעתם (רמ"א אה"ע כה, ב). אבל כאשר הדבר משמח מאוד אחד מהם, ובלא זה שמחתו פגומה, הרי ששמחת מצוות עונה גוברת, וראוי
    שינהגו כדעת רוב הפוסקים. ואם ירצו להחמיר, ימנעו מזה בחיבור שיכול להיות ממנו עיבור. וכאשר אחד מבני הזוג חש מזה דחייה, נכון שינהגו כדעת המחמירים".
</p>
<p dir="RTL">
    ועיין לעיל יח, ה, שביארנו למה בדורנו ראוי להורות כעיקר הדין לבני זוג שרוצים לשמח זה את זה.
</p>
<a name="215"></a><h2 dir="RTL">
    יט, ט - סברות נוספות להקל
</h2>


<p dir="RTL">
    ביאר הרב שיש להבין את סברת האומרים שמידת חסידות שלא ינשק ויסתכל ויהפוך שולחן. כתב הרמב"ם (איסו"ב כא, ט): "ולא יסיר מדרך העולם ומנהגו". ולשון הטור: "מפני
    שנוהג בה מנהג הפקר". ואם כן אפשר, שכל הפגם בילד הוא כאשר אין זה דרך ארץ, שכן יסוד מצווה זו קשור לדרך ארץ וטבע העולם. ודבר זה תלוי ומושפע מהתקופה והמצב
    החברתי. וכן כתב הטור, שהמנשק שם עובר על בל תשקצו, ובוודאי איסור זה מושפע מהמקובלות החברתיות. ולכן בזמן שדבר זה נחשב מקובל, הרי שאין בזה גנאי, וממילא אין על
    כך עונש גם למלאכי השרת. אמנם עדיין צריך לומר שיש מנהג חסידות בתשמיש כדרכו כשהיא למטה, שזהו דרך הטבע, והראייה, שכך הסיכוי להריון גבוה יותר. והדרך השלימה
    לקיום מצוות עונה היא באופן שבו מקיימים את מצוות פרו ורבו באופן המובחר.
</p>
<p dir="RTL">
    הביא הרב בספר סברה נוספת: "עוד יש להוסיף, שאפשר אולי שלדעת המחמירים איסור הנישוק הוא רק במקום החיבור, היינו הפתח עצמו, אבל לא במקום שבו התענוג מרובה".
    ולגבי הסתכלות כתב הרב: "ואפשר אולי שלדעת המחמירים איסור ההסתכלות הוא לנוהגות לגלח שיער אותו מקום, שאז הוא גלוי לגמרי". ועיין באות הבאה סברה נוספת להקל
    בהסתכלות.
</p>
<a name="216"></a><h2 dir="RTL">
    יט, י - גדר הסתכלות
</h2>


<p dir="RTL">
    כתב עזר מקודש אה"ע כה, א: "מה שכתב בב"י ז"ל באה"ע סי' כ"ה שאסור להסתכל במקום טנופות, נראה שאין זה רק לגבי אותו מקום באשה דאיירי ביה שם, משא"כ חוץ לזה, גם
    שטוב לשמור את עצמו מכל מקום לא שייך בזה גדר איסור, כי אין להוסיף על דברי חז"ל בכזה. וכבר כתבתי במק"א שאין גדר הסתכלות כי אם במעיין ותוקע דעתו בזה, משא"כ
    דרך העברה בעלמא אין שום קפידא בכל מילי שאמרו חז"ל שלא להסתכל, ובשבת (פב, א) גבי טייעא דהוה שפיך כקדירה כו' משמע שגם נתן עיניו לראות בזה כיון שיש בזה צד
    תועלת ידיעה, ומכל מקום באותו מקום יש ליזהר ביותר".
</p>
<p dir="RTL">
    והביא הרב סברה זו (סוף הערה 21) כסניף להקל: "עוד אפשר שאיסור ההסתכלות הוא דווקא במבט ממוקד כשיש אור, אבל במבט שטחי או כשיש אור חלש מאוד, אין איסור".
</p>
<div style="display:none;">
    <br clear="all"/>
    <hr align="right" size="1" width="33%"/>
    <div id="ftn1">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref1"
                name="_ftn1"
                title=""
            >
                [1]
            </a>
            . דברים כד, ה: "כִּי יִקַּח אִישׁ אִשָּׁה חֲדָשָׁה לֹא יֵצֵא בַּצָּבָא וְלֹא יַעֲבֹר עָלָיו לְכָל דָּבָר נָקִי יִהְיֶה לְבֵיתוֹ שָׁנָה אֶחָת
            וְשִׂמַּח אֶת אִשְׁתּוֹ אֲשֶׁר לָקָח", רש"י: "וְשִׂמַּח - ישמח את אשתו". ארחות חיים (הל' כתובות לו): "חייב אדם לשמח את אשתו, שנאמר: וְשִׂמַּח אֶת
            אִשְׁתּוֹ אֲשֶׁר לָקָח. ויש בעשה זה לאו, שנאמר (שמות כא, י): וְעֹנָתָהּ לֹא יִגְרָע". וכ"כ סמ"ק מצווה רפה.
        </p>
        <p dir="RTL">
            עוד אפשר ללמוד מנדה לא, ב: "ומפני מה אמרה תורה מילה לשמונה? שלא יהו כולם שמחים ואביו ואמו עצבים (שלא יהיו הכל שמחין - שאוכלין ושותין בסעודה, ואביו
            ואמו עצבים - שאסורין בתשמיש, רש"י)".
        </p>
    </div>
    <div id="ftn2">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref2"
                name="_ftn2"
                title=""
            >
                [2]
            </a>
            . אפשר אולי לומר שחכמים דייקו שה'סוף' ברצון, ומשמע שמדובר על שיא התענוג. וכך נראה גם מהירושלמי (סוטה פ"ד ה"ד) לגבי תחילתה באונס וסופה ברצון: "כהדא
            איתתא אתת לגביה רבי יוחנן, אמרה ליה: נאנסתי. אמר לה: ולא ערב לך<strong> בסוף</strong>? אמרה ליה: ואם יטבול אדם אצבעו בדבש ויתננה לתוך פיו ביום
            הכיפורים שמא אינו רע לו ובסוף אינו ערב לו? וקבלה (והתירה רבי יוחנן לבעלה, פני משה)". (לביאור המעשה, עיין עלי תמר על הירושלמי שם). אמנם העיר הרב
            יאיר וייץ שהפשט הוא שהסיטואציה שהביאה לביאה היתה באונס, אך משהחלה הביאה - היה זה ברצון מתוך שנהנית. וכמו: תחילתו בפשיעה וסופו באונס, שהכוונה
            שהרשלנות הביאה למצב שרכושו של האדם הזיק, אך מעשה ההיזק כולו היה באונס. ולפי זה אין ראיה מלשון מהמילה 'סוף'.
        </p>
    </div>
    <div id="ftn3">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref3"
                name="_ftn3"
                title=""
            >
                [3]
            </a>
            . תאווה זו מזכירה את הגמ' בכתובות נא, ב: "יצר אלבשה".
        </p>
    </div>
    <div id="ftn4">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref4"
                name="_ftn4"
                title=""
            >
                [4]
            </a>
            . שם דן רבי יוסף חיים בשאלה של מי שאשתו פלטה זרע שלה לחוץ מתוך חיבוקים עם בעלה, ומשמע שהגיעה לשיא התענוג לפני שהיו יכולים לשמש, מפני שהנר עדיין
            דלק, והיה אז ליל שבת, והשאלה האם יש בזה הוצאת זרע לבטלה של האשה.
        </p>
        <p dir="RTL">
            כך גם משמע מהרשב"ץ (מגן אבות ג, א): "וכן מה שאמר טיפה סרוחה, ולא הזכיר גם כן זרע הנקבה, שגם היא מזרעת בשעת תשמיש חלק בהולדה, שהרבה נשים הן מתעברות
            ולא הזריעו, שאין אותו זרע אלא כעין ריר היוצא מרוב התענוג ואם אינן מתענגות אינן מזריעות והן מתעברות, אבל העובר הוא הנוצר מזרע הזכר והדם המתקבץ בפי
            הרחם בשעת גמר תשמיש".
        </p>
    </div>
    <div id="ftn5">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref5"
                name="_ftn5"
                title=""
            >
                [5]
            </a>
            . עוד כתב הב"ח (אה"ע כה, ד): "מדקרא לתשמיש 'מספר' ואין ענין לשון סיפור להבין ממנו תשמיש, אא"כ שנפרש דבשעת תשמיש צריך לספר עמה תחילה בענייני תשמיש,
            לכך נקרא התשמיש בשם 'מספר'".
        </p>
    </div>
    <div id="ftn6">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref6"
                name="_ftn6"
                title=""
            >
                [6]
            </a>
            . מהר"ל (חידושי אגדות שבת שם) כתב כעיקרון שהביא רש"י, רק פירש שמדובר על הבעילה עצמה ולא ליטוף באותו מקום: "ומה שפירש רש"י על 'מרגניתא אחוי ליה כורא
            לא אחוי', הפריז המידה, רק פירושו כורא לא אחוי ליה, היינו הגוף לא אחוי ליה דלא לבעול מיד, כי מה שאמר וכורא בחדא ידא היינו הגוף, וכל זה כדי שיזרע
            הרבה ויהיה הזרע ראוי להוליד".
        </p>
    </div>
    <div id="ftn7">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref7"
                name="_ftn7"
                title=""
            >
                [7]
            </a>
            . וכן מצינו שדרשו חז"ל במדרשים רבים, והובא ברש"י ובחזקוני על בראשית ו, יב, הִשְׁחִית כָּל בָּשָׂר אֶת דַּרְכּוֹ - היינו שחטאו בגילוי עריות, שה'דרך'
            שלהם היתה קלוקלת (הרב יאיר וייץ).
        </p>
    </div>
    <div id="ftn8">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref8"
                name="_ftn8"
                title=""
            >
                [8]
            </a>
            . ואפילו בזמן נדתה, התירו חכמים לאשה להתקשט לבעלה כדי שלא תתגנה עליו. שבת סד, ב: "וְהַדָּוָה בְּנִדָּתָהּ (ויקרא טו, לג), זקנים הראשונים אמרו: שלא
            תכחול ולא תפקוס ולא תתקשט בבגדי צבעונין, עד שבא רבי עקיבא ולימד: אם כן אתה מגנה על בעלה, ונמצא בעלה מגרשה". וכ"כ רמב"ם (איסורי ביאה יא, יט): "ומותר
            לאשה להתקשט בימי נדתה, כדי שלא תתגנה על בעלה".
        </p>
    </div>
    <div id="ftn9">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref9"
                name="_ftn9"
                title=""
            >
                [9]
            </a>
            . עוד אמרו בברכות ח, א: "עַל זֹאת יִתְפַּלֵּל כָּל חָסִיד אֵלֶיךָ לְעֵת מְצֹא (תהלים לב, ו), אמר רבי חנינא: לְעֵת מְצֹא - זו אשה, שנאמר (משלי יח,
            כב): מָצָא אִשָּׁה מָצָא טוֹב. במערבא, כי נסיב אינש אתתא, אמרי ליה הכי: מצא או מוצא? מצא - דכתיב (משלי יח, כב): מָצָא אִשָּׁה מָצָא טוֹב וַיָּפֶק
            רָצוֹן מֵה', מוצא דכתיב (קהלת ז, כו): וּמוֹצֶא אֲנִי מַר מִמָּוֶת אֶת הָאִשָּׁה וגו'".
        </p>
    </div>
    <div id="ftn10">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref10"
                name="_ftn10"
                title=""
            >
                [10]
            </a>
            . כתב הרמב"ם (הל' דעות ב, ד): "אמרו על רב, תלמיד רבנו הקדוש, שלא שח שיחה בטלה כל ימיו". ומוכח שדברי פיוס וריצוי אינם נחשבים שיחה בטילה, אלא חלק
            חשוב של מצוות עונה.
        </p>
        <p dir="RTL">
            עיין עוד בספר 'זכו שכינה ביניהם' של הרב הנזיר זצ"ל, עמ' מג-נז, לביאור רחב בשיטתו של רב בענייני נישואין.
        </p>
    </div>
    <div id="ftn11">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref11"
                name="_ftn11"
                title=""
            >
                [11]
            </a>
            . עיין להלן ז, ז, שכתב האג"מ (אה"ע ג, כח) שלא מצוי שאשה משתוקקת בכל יום, ואפשר לומר שהאג"מ דיבר במצב כבר פחות בריא וטבעי. ועיין לעיל א, ד, שבעבר
            נשים הגיעו לשיא תענוגן יותר בקלות.
        </p>
    </div>
    <div id="ftn12">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref12"
                name="_ftn12"
                title=""
            >
                [12]
            </a>
            . וכך משמע מכמה ראשונים: אגרת הקודש המיוחס לרמב"ן: "וטעם היותו מליל שבת לליל שבת, לפי שהשבת הוא יסוד עולם, והוא דוגמת עולם הנפשות מטעם שבת לה'.
            וכוונו חכמים בעונת תלמידי חכמים מליל שבת לליל שבת להוליד צורה הראויה לעבודת הבורא יתברך בעלת נשמה שכלית עליונה וטהורה, כאמרו (שמות לא, יז):
            וּבַיּוֹם הַשְּׁבִיעִי שָׁבַת וַיִּנָּפַשׁ. והנה זאת הכונה בעונת תלמידי חכמים. והבן מאד, כי לא שמו עונתן בימי הגופנים, דהיינו ששת ימי המעשה, כי אם
            ביום שכולו שבת ועולם הנפשות". מאירי ב"ק פב, א: "החמישית הוא שיהו אוכלים שום בערב שבת, כלומר שלא יהא להם כל השבוע מחשבה והשתדלות בענין עונה אלא בערב
            שבת, כדי שיהו שאר הלילות פונים מכל עסקיהם ועוסקים בתורה, והוא שאמרו (כתובות סב, ב): אֲשֶׁר פִּרְיוֹ יִתֵּן בְּעִתּוֹ (תהלים א, ג) - זה המשמש מטתו
            מערב שבת לערב שבת, והיא הנקראת עונה של תלמידי חכמים".
        </p>
        <p dir="RTL">
            אמנם אפשר שהרמב"ן והמאירי ביארו מדוע אותה עונה של פעם בשבוע מתקיימת דווקא בליל שבת.
        </p>
    </div>
    <div id="ftn13">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref13"
                name="_ftn13"
                title=""
            >
                [13]
            </a>
            . ע"ע אוצר הפוסקים עו, ד, ח, שיש מפרשים שגם לר"ן מצווה לתלמידי חכמים לקיים את עונתם בזמנה, אלא שאם היו טרודים בתלמודם - אינם חייבים.
        </p>
    </div>
    <div id="ftn14">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref14"
                name="_ftn14"
                title=""
            >
                [14]
            </a>
            . אמנם עיין בב"ח (אה"ע עו, ה) שאם הלכה היא שמותר לצאת לכמה שנים, קשה לומר שנענשו על כך, ולכן ביאר שלא נענשו בגלל שנעדרו זמן רב, אלא נענשו כי לפעמים
            נמשכו בלימודם ואיחרו לחזור לביתם בזמן. וכפי שציין, כן נראה מהמגיד משנה (אישות יד, ב). וכ"כ קרבן נתנאל (על הרא"ש שם).
        </p>
    </div>
    <div id="ftn15">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref15"
                name="_ftn15"
                title=""
            >
                [15]
            </a>
            . עוד כתב הראב"ד שם: "אבל אם יראה שהיא מבקשת אותו המעשה, והיא צריכה לכך בהשתדלותה עמו ובהתקשטה לפניו, הרי הוא חייב לשמחה בדבר מצוה, כאשר אמרו
            בפסחים (עב, ב) אמר רבא: חייב אדם לשמח את אשתו בדבר מצוה אפילו שלא בשעת עונתה, ואפי' היא מעוברת, וכשהיא צריכה לאותו מעשה קאמר. ואמר רבי יהושע בן
            לוי: כל היודע באשתו שהיא יראת חטא ואינו פוקדה - נקרא חוטא, שנאמר (איוב ה, כד): וְיָדַעְתָּ כִּי שָׁלוֹם אָהֳלֶךָ וּפָקַדְתָּ נָוְךָ וְלֹא תֶחֱטָא
            (יבמות סב, ב). ואי בשעת עונתה - דאורייתא הוא, דכתיב (שמות כא, י): שְׁאֵרָהּ כְּסוּתָהּ וְעֹנָתָהּ לֹא יִגְרָע, אלא לאו אפילו שלא בשעת עונתה, וכשהיא
            צריכה לאותו מעשה".
        </p>
        <p dir="RTL">
            לכאורה משמע מסוף דבריו שכשאשתו משתוקקת שלא בשעת עונתה אין חובה מדאורייתא לפוקדה, ובשו"ת אחיעזר ג, פג, א, יישב שכשאשתו משתוקקת שלא בשעת עונתה מקיים
            מצווה מדאורייתא אבל אין חובה. וכך יישב גם את הרמב"ם שהשמיט דין זה. ע"ע אוצר הפוסקים עו, ד, יח, ב, להסברים נוספים ברמב"ם.
        </p>
    </div>
    <div id="ftn16">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref16"
                name="_ftn16"
                title=""
            >
                [16]
            </a>
            . וביאר הרב בעל פה כוונת היש"ש: אשה שאינה יראת שמיים אין ההתקשטות לפניו מבטאת רצון לקיום המצווה, שאולי היא רוצה להשיג ממנו דברי מותרות שונים. אולם
            באשה יראת שמיים בוודאי להרבות אהבה מתכוונת.
        </p>
    </div>
    <div id="ftn17">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref17"
                name="_ftn17"
                title=""
            >
                [17]
            </a>
            . וצריך לומר שאין הכוונה שמותר לכופה בכוח, אלא יש לשכנעה ולהעביר לה תחושה עמוקה של אחריות כלפיו.
        </p>
    </div>
    <div id="ftn18">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref18"
                name="_ftn18"
                title=""
            >
                [18]
            </a>
            . שו"ת ישכיל עבדי ה, אה"ע סט: "אין מקום להכריז על האשה כמורדת כפי טענת הבעל, מכיון שהיא באה בטענה מוצדקת, שהוא דורש דרישות מיניות מופרזות... ויש
            יסוד להאמין לדברי האשה, שזה דבר ידוע שרוצה אשה בקב ותפלות מט' קבין ופרישות, ואם לא שאמת הדבר, לא היתה באה באמתלא זו, והיתה מוצאת לה אמתלה אחרת יותר
            מתקבלת על הדעת, בפרט שהרי טענה עוד שהוא רגזן ורתחן וכו' והיה מספיק לה טענה זו, שאינה יכולה לחיות איתו מסיבת רגזנותו, שאין אדם יכול לדור עם נחש
            בכפיפה, ומה לה להוסיף בטענה אחרת שאינה מתקבלת על הדעת כי לפי המקובל שאשה רוצה בקב ותפלות יותר מהאיש, אלא ברור הדבר שנכונים דבריה שהוא מתנהג יותר
            מהרגיל, עד גדר שאינה יכולה לסבול. וכעין זה תמצא בס' אם במרד שבא מעשה כזה לידו, שבאה האשה לפני הרב ובקשה שיכתוב עליה אגרת מרד, ואחרי החקירות ודרישות
            נתברר לו כי בושת כסתה פניה מלהגיד, והתעוררה בבכיה עצומה ונחנק קולה מרוב בשתה לדבר ענייני סתר שבינו לבינה, ובקושי קלטו מפיה דברים אלה: רבי, האם בהמה
            אנכי שהופקרתי לפני בעלי, מי"ב פעמים עד י"ג פעמים משמש עמי בכל לילה, ופקע כח סבלי. וכאשר קרא את בעלה להוכיחו היתה בעיניו התלונה לדבר תימה באמרו האם
            לא אשתו היא בחופה וקידושין, האם לא מותרת לי מהתורה? וכו' עיין שם בדבריו הנפלאים. יוצא מזה שטענה כזו לא קל לאשה לטעון, עד כדי כך שהאשה הסכימה לכתוב
            עליה אגרת מרד ולא תגיד, ולולא שהרב הפציר בה כ"כ לא היתה מגלה, וגם זה בבכיות רבות ודעמות באין הרף".
        </p>
    </div>
    <div id="ftn19">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref19"
                name="_ftn19"
                title=""
            >
                [19]
            </a>
            . ירושלמי תענית פ"א ה"ו: "אמר רבי אבון: כתיב (איוב ל, ג): בְּחֶסֶר וּבְכָפָן גַּלְמוּד, בשעה שאת רואה חסרון בא לעולם - עשה אשתך גלמודה... תני בשם
            ר' יהודה: תאיבי בנים משמשין מיטותיהן, אמר רבי יוסי: ובלבד יום שטבלה". ופירשו קרבן העדה ופני משה, שמותר לשמש בליל טבילה אפילו בעת צרה משום שאין האשה
            מתעברת אלא סמוך לטבילתה. ואם כן, מותר רק לחשוכי בנים לשמש משום מצוות פריה ורביה. וכ"כ מאירי תענית יא, א. וכ"כ מ"א תקעד, ה, להקשות על דברי הב"י
            שהסיק מהירושלמי שמותר לכל אדם לשמש שני רעבון בליל טבילה.
        </p>
    </div>
    <div id="ftn20">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref20"
                name="_ftn20"
                title=""
            >
                [20]
            </a>
            . לכאורה אפילו לשיטת רבנו תם ודעימיה, אם האשה משתוקקת לבעלה כשיוצא לדרך - חובה לפקוד אותה בתשמיש המיטה, שגם לדעת רבנו תם יש חובה מדאורייתא לפקוד את
            אשתו כשמשתוקקת לזה, וכל מה שבאו לחלוק על רש"י הוא כשמדובר על סמוך לווסתה.
        </p>
        <p dir="RTL">
            אמנם משו"ת הרמ"א סימן קלב, ב, משמע לא כך: "עוד שאלת, דאמרינן פרק הבא על יבמתו, היוצא לדרך חייב לפקוד את אשתו, והרמב"ם כתב בהלכות דעות דאין לשמש
            ביום שיוצא לדרך, והקשית כי הוא נגד דעת הגמרא. דע, כי יש מחלוקת בין ר"ת ורש"י בפירוש 'חייב לפקוד את אשתו', כי יש מי שאומר שאינו רק בדברי רצוי ופיוס,
            ולכן שרי אפילו סמוך לוסתה, ואולי דעת הרמב"ם הוא כדעת זה". משמע שלר"ת אין חובה לפקוד את אשתו כשיוצא לדרך אף כשמשתוקקת, ולכן הרמב"ם השמיט דין זה כי
            הוא סובר כרבנו תם.
        </p>
        <p dir="RTL">
            ומ"מ להלכה אמר הרב שחובה לפקוד את האשה, שספיקא דאורייתא לחומרא, מה עוד שכך דעת רוב הפוסקים. והוסיף הרב שאם לא יכלו לקיים העונה בלילה, או מפני זמנם
            הדחוק, או שהוחלט על הנסיעה ביום, נראה שאם אין בדבר חשש צניעות, כלומר, אין מי שירגיש בכך, מצווה שיקיימו את העונה בהאפלת החדר.
        </p>
    </div>
    <div id="ftn21">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref21"
                name="_ftn21"
                title=""
            >
                [21]
            </a>
            . לא נכנסנו כאן לשאלה אם חיבוק ונישוק בעונת הווסת מותרים לדעת ר"ת ודעימיה, ומקומו בספר על הלכות טהרת המשפחה.
        </p>
    </div>
    <div id="ftn22">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref22"
                name="_ftn22"
                title=""
            >
                [22]
            </a>
            . מעין זה אמרו בזוהר על תלמידי חכמים, שהם כשבת בכל השבוע (רעיא מהימנא צו כט, א-ב): "והכי תלמידי חכמים בנוי דמלכא ומטרוניתא, אתקריאו שבתות וימים
            טובים, ולית לון מדילהון, דלאו אינון בעלי מלאכה כשאר עבדין, בנוי דחולין, אגרא דילהון בעלמא דין ובעלמא דאתי, לענגא לון בכל מיני מאכל ומשתה, ולאוקרא
            לון בלבושין שפירין, כגוונא דשבת דאתמר ביה (שבת קיט, א) כבדהו בכסות נקיה, כל מה דעבד בר נש לשבתות וימים טובים, אית למעבד לון". ושימי החול שלהם
            נקראים שבתות דחול (פר' קרח, רעיא מהימנא קעט, ב): "שמרו דא שכינתא דנטרא לאינון דשמרי שבתות וימים טובים, דבגין כך לא זזה שכינה מישראל בכל שבתות
            ויו"ט, ואפילו בשבתות דחול, אלא שאיהו סוגרת ומסוגרת בהון". וכתב ר' צדוק במחשבות חרוץ י: "ובזה (שכל כוחותיו נקיים וטהורים ומבוררים לשם שמים) מקדש גם
            כל ימי החול שלו, להיות על טהרת הקודש, ומעין קדושת השבת, וזהו ענין שבתות דחול הנזכר בזוהר".
        </p>
    </div>
    <div id="ftn23">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref23"
                name="_ftn23"
                title=""
            >
                [23]
            </a>
            . וכן מבואר מהמעשה המפורסם המובא בגמ' שם סב, ב: "רבי עקיבא רעיא דבן כלבא שבוע הוה, חזיתיה ברתיה דהוה צניע ומעלי, אמרה ליה: אי מקדשנא לך אזלת לבי
            רב? אמר לה: אין. איקדשא ליה בצינעה ושדרתיה. שמע אבוה אפקה מביתיה, אדרה הנאה מנכסיה. אזיל יתיב תרי סרי שנין בבי רב. כי אתא, אייתי בהדיה תרי סרי אלפי
            תלמידי, שמעיה לההוא סבא דקאמר לה: עד כמה קא מדברת אלמנות חיים? אמרה ליה: אי לדידי ציית, יתיב תרי סרי שני אחריני. אמר: ברשות קא עבידנא, הדר אזיל
            ויתיב תרי סרי שני אחריני בבי רב. כי אתא, אייתי בהדיה עשרין וארבעה אלפי תלמידי...".
        </p>
    </div>
    <div id="ftn24">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref24"
                name="_ftn24"
                title=""
            >
                [24]
            </a>
            . אולי יש ט"ס וכוונת מרן הרב קוק 'אחת לששה חודשים', או שמא כוונת מרן הרב לעונת נשיא ישראל כהלל הזקן שלחלק מהשיטות היא אחת לי"ב חודש (עיין שו"ת חת"ס
            אה"ע א, קנא), וצ"ע (הרב מאור הורוביץ).
        </p>
    </div>
    <div id="ftn25">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref25"
                name="_ftn25"
                title=""
            >
                [25]
            </a>
            . ומשמע מהדיון כאן שיש גבול לקיום מצוות לערב, שאם לא כן, כל עוד האשה פורייה היא לא תוכל למחול על עונתה, והפוסקים היו צריכים לציין זאת במפורש. עיין
            הרחבות לפרק ה - ה, ג; ו, א.
        </p>
    </div>
    <div id="ftn26">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref26"
                name="_ftn26"
                title=""
            >
                [26]
            </a>
            . וכ"כ עוד ראשונים, שהפגם של בני תשע מידות דומה לניאוף ויש בזה צד של ממזרות רוחנית. וכ"כ ספר חסידים תתשטו: "וגם שלא ישמעו קולם כשמשמשין... פן תשמע
            אשתו שום איש או הוא אשה ויהרהר אחריהם ויהיו הבנים כממזרים, וכתיב (בראשית ג, טז): וְאֶל אִישֵׁךְ תְּשׁוּקָתֵךְ - ולא אל איש אחר"; סמ"ק רפה: "... כל
            אלו הבנים כמו ממזרים".
        </p>
    </div>
    <div id="ftn27">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref27"
                name="_ftn27"
                title=""
            >
                [27]
            </a>
            . והסברו של הרב ברור, ואעפ"כ אפשר להביא דוגמת ראייה לכך מדברי הרמב"ם (אבל ה, ה) שבתוך האיסור לשמש מיטתו באבלות כתב שאסור לאבל להתחתן, "אף על פי
            שאין משמשין מטתן". ולמה לכתוב דינים אלו יחד? אלא שטעם האיסור שווה - שאסור לאבל לעסוק בכל דבר משמח.
        </p>
    </div>
    <div id="ftn28">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref28"
                name="_ftn28"
                title=""
            >
                [28]
            </a>
            . אמנם שם הגמ' מסיימת עם דברי רב כהנא: "תורה היא וללמוד אני צריך", משמע קצת שרצו לומר שבשביל לימוד אמיתי מותר אפילו דבר כזה, וצ"ע.
        </p>
    </div>
    <div id="ftn29">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref29"
                name="_ftn29"
                title=""
            >
                [29]
            </a>
            . טעם הסכנה שמובא בפסחים ובכלה רבתי שמא יהיו הבנים נכפים הובא בכמה ראשונים: ר"ח פסחים קיב, ב; רוקח נדה שי"ז; ר"ן ביצה (יא, ב, מדפי הרי"ף); אגודה
            פסחים י, צז; ליקוטי הפרדס מרש"י דף ד, ב; מנורת המאור (אלנקאוה, י, עמ' 82); כלבו קמה.
        </p>
    </div>
    <div id="ftn30">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref30"
                name="_ftn30"
                title=""
            >
                [30]
            </a>
            . וכך עולה משו"ת תורה לשמה תקד, שיש הבדל בין שעת החיבור עצמו לבין ההכנות לחיבור: "אחד שבא להזדווג עם אשתו בליל שבת, והואיל והיה הנר עדיין דולק
            ורוצה להזדווג עמה אחר כבוי הנר, והיא שוכבת בצידו על המיטה, ומתחבקים זה עם זה בקירוב בשר, ומעשה געגועין גרם לה שפלטה זרע שלה לחוץ, שהזריעה היא קודם
            ששמש עמה בהכנסת האבר" (השאלה שם על זרע לבטלה לאשה).
        </p>
    </div>
    <div id="ftn31">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref31"
                name="_ftn31"
                title=""
            >
                [31]
            </a>
            . הרמב"ם (איסו"ב כא, י) לכאורה השמיט את ההיתר לשמש ביום בבית אפל, (וכן השמיטו עוד ראשונים - סמ"ג לאוין קכו; ארחות חיים הל' כתובות ז), וכתב המ"מ שם:
            "ולא הזכירו רבנו כדי להרחיק מהרגל תשמיש". החת"ס נדה יז, ב, כתב שהרמב"ם פסק מדינא שאסור לשמש ביום בבית אפל, והבין שזו דעת רבי יוחנן ורב אשי בגמ'.
            אמנם קשה לומר שלרמב"ם אסור לשמש ביום, שכתב במפורש (הל' איסו"ב כא, ט) שמותר לאדם להיות "בועל בכל עת שירצה", ובפשטות הכוונה גם ביום.
        </p>
    </div>
    <div id="ftn32">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref32"
                name="_ftn32"
                title=""
            >
                [32]
            </a>
            . בשו"ע אה"ע כה, ה, העתיק את הרמב"ם והשמיט את ההיתר של בית אפל.
        </p>
    </div>
    <div id="ftn33">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref33"
                name="_ftn33"
                title=""
            >
                [33]
            </a>
            . אפשר עוד לבאר שהיו עסוקים וטרודים בענייני המלוכה, או שבהיותם עשירים ונכבדים יכלו יותר לחטוא בניאוף, ושיבחו אותם שהיו נאמנים ומתייחדים עם נשותיהם.
        </p>
    </div>
    <div id="ftn34">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref34"
                name="_ftn34"
                title=""
            >
                [34]
            </a>
            . אפשר להביא מכאן מקור לחילוק שבין ההכנות לחיבור, שאין איסור שיהיו באור, לבין החיבור עצמו, עיין לעיל טז, ו.
        </p>
    </div>
    <div id="ftn35">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref35"
                name="_ftn35"
                title=""
            >
                [35]
            </a>
            . הרב יאיר וייץ העיר שבפשטות אין מכאן ראיה כלל, שהרי באותו משפט האשכול כותב 'ופורש מאשתו סמוך לווסתה', ולא ייתכן לומר שהאשכול סובר שפרישה סמוך לוסת
            זו הנהגה טובה ולא דין. ולכן אין ראיה מכך שאומר 'כל הני הוי קדוש', שזו הנהגת קדושה ולא חובה.
        </p>
    </div>
    <div id="ftn36">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref36"
                name="_ftn36"
                title=""
            >
                [36]
            </a>
            19. נדרים כ, א: "אמר רבי יוחנן בן דהבאי: סחו לי מלאכי השרת, חיגרין מפני מה הויין (נהיים)? מפני שהופכים את שולחנם" (שמקיימים החיבור בפי הטבעת).
            ולאחר מכן (כ, ב): "אמר רבי יוחנן: זו דברי יוחנן בן דהבאי, אבל אמרו חכמים, אין הלכה כיוחנן בן דהבאי, אלא כל מה שאדם רוצה לעשות באשתו עושה". עוד
            מסופר שם: "ההיא דאתאי לקמיה דרבי [מעשה באשה שבאה לפני רבי יהודה הנשיא], אמרה לו: רבי, ערכתי לו שלחן והפכו [התכוננתי לחיבור כדרך העולם ובא אלי מפי
            הטבעת, האם יש בזה איסור]? אמר לה: בתי, תורה התירתך, ואני מה אעשה לך (משמע שאין הדבר נוח בעיניו, אבל אינו יכול לאסור הואיל והתורה התירה. ואולי היה
            זה מקרה שהאשה לא נהנתה מכך, אבל הסכימה בתנאי שאין בזה איסור). ההיא דאתאי לקמיה דרב [מעשה באשה שבאה בשאלה לפני רב], אמרה לו: רבי, ערכתי לו שלחן
            והפכו! אמר: מאי שנא מן ביניתא" [מה שונה הדבר מדג]? ורצה להזכיר בזה את דברי חכמים שהובאו שם לפני כן, "כל מה שאדם רוצה לעשות באשתו עושה; משל לבשר הבא
            מבית הטבח, רצה לאכלו במלח - אוכלו, צלי - אוכלו, מבושל - אוכלו, שלוק - אוכלו; וכן דג הבא מבית הצייד". משמע שלדעת רב, אין בזה שום איסור, וכשם שרשאי
            אדם לאכול דג בכל צורה שהיא.
        </p>
        <p dir="RTL">
            וקשה לכאורה, שלמדנו ביבמות לד, ב, שחטאם של ער ואונן שהפכו שולחנם, וכך השחיתו את זרעם. לרוב הפוסקים, האיסור הוא רק כדרך קבע, כדי שלא תתעבר, אבל בדרך
            אקראי, מותר. וכך דעת תוס' (סנהדרין נח, ב, 'מי'); תוס' רי"ד (יבמות יב, ב, 'תני'); ריא"ז (קונטרס הראיות לסנהדרין נח, א); רא"ש (יבמות ג, ט); רבנו
            ירוחם (תולדות אדם וחוה כג, א); מרדכי (שבועות הל' נדה, תשלב); הגהות מיימוניות (איסו"ב כא, אות ד); ריטב"א בתירוצו העיקרי (מובא בשטמ"ק נדרים כ, ב);
            רבנו יונה (סנהדרין נח, ב). וכך הגרסה המדויקת ברמב"ם (איסורי ביאה כא, ט). וכ"כ יש"ש (יבמות ג, יח); לבוש (רמ, יד); שתילי זיתים (רמ, כ). וכ"כ על שו"ע
            אה"ע כה, ב, תורות אמת, ישועות יעקב, וערך שי.
        </p>
        <p dir="RTL">
            ויש מחמירים וסוברים שההיתר הוא רק בתנאי שלא יוציא שם את זרעו, וכך דעת רבנו אברהם מן ההר (נדרים שם); אורחות חיים (הל' כתובות ז); ר"י בתירוצו הראשון
            (תוס' יבמות לד, ב, 'ולא'); בית יוסף (אה"ע כה, ב). ערוה"ש (כה, יא). וכך הגרסה הנפוצה בדפוסי הרמב"ם. ויש שהחמירו גם בזה (ספר חרדים פרק סד; של"ה שער
            האותיות, קדושת הזיווג שס-שסד בהוצאת 'יד רמה'), כי לדעתם שלא כדרכה הוא שהאשה תהיה מעל בעלה בעת החיבור, או שהאיש יהיה מאחוריה בעת החיבור, ואף בזה מי
            שאינו נזקק לכך קדוש ייאמר לו. אבל על פי הטבעת לא דיברו כלל כי הוא אסור, אולם פירושם אינו מקובל על רוב ככל הפוסקים. הרמ"א אה"ע כה, ב, הזכיר את שתי
            הדעות הראשונות, וסיכם: "ואף על פי שמותר בכל אלה, כל המקדש עצמו במותר לו קדוש יאמרו לו".
        </p>
        <p dir="RTL">
            למעשה, הלכה כדעת המקילים שהם הרוב. בנוסף לכך, לרוב הפוסקים הדיון כאן הוא באיסור דרבנן (כי אין זה ממש איסור זרע לבטלה). ומנגד, אם על ידי כך האיש שמח
            ודעתו מתיישבת, הרי שיש בכך מעלה ומצווה. וק"ו אם שניהם שמחים בכך, שהוא בכלל מצוות עונה לדעת רוה"פ. וכעין זה כתב מרן הרב קוק (עזרת כהן לה) בביאור דעת
            המקילים: "דגם בכהאי גוונא באקראי כיוון שהתורה התירה לשיטה זו הוי בכלל קצת מצווה ליתובי דעתיה בזה, וממילא אין זה ממש לבטלה". וכתב בשמונה קבצים ו,
            צט, שזו העצה שנתנה התורה בחמלתה למי שנפשו נתקלקלה להתאוות למשכב זכר.
        </p>
    </div>
    <div id="ftn37">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref37"
                name="_ftn37"
                title=""
            >
                [37]
            </a>
            20. אמרו בכלה רבתי א, כג: "הוא למטה והיא למעלה הרי זה דרך עזות". וכמה ראשונים כתבו אזהרה זו (ראב"ד שער הקדושה; אוהל מועד; אשכול; מנורת המאור וטור).
            וכ"כ שו"ע רמ, ה, והרבה אחרונים. ובספר חסידים תקט, כתב שהאזהרה נאמרה לליל טבילה, כשהיא יכולה להתעבר, וכ"כ ברכ"י רמ, ז; ודעת תורה רמ, ה.
        </p>
        <p dir="RTL">
            לעומת זאת, רוב הראשונים, ובראשם הרמב"ם לא הביאו אזהרה זו, וכ"כ רבנו ירוחם (תולדות או"ח כג, א): "והא דאמרינן בנדרים דשלחן ערכתי לו והפכו שמותר,
            פירוש ששמש עמה שלא כדרכה, דאינו רוצה לומר היא למעלה והוא למטה, דודאי זה מותר ולא היתה מתרעמת". ובזוהר (פקודי רנט, א) משמע שהאזהרה היא שלא לשמש
            כשפניו של האיש אל אחורי אשתו, "דאת אמר (בראשית ב, כד) וְדָבַק בְּאִשְׁתּוֹ, באשתו דייקא ולא אחורי אשתו". ובמאמר מרדכי רמ, ז, פירש שהבעיה בדרך עזות
            שהאשה רוצה להשתרר על בעלה. משמע שאם זה ברצון שניהם, מותר. ולמעשה, כיוון שלדעת רוב הפוסקים אין בשינוי מהתנוחה הרגילה איסור, וגם למחמירים מדובר במנהג
            חסידות, ויש שפירשו שהוא רק כשאינו ברצון שניהם. הרי שהרוצים לשנות מהתנוחה הרגילה רשאים. ואם זה משמח אותם יותר, יש להם בזה מצווה. ומ"מ מנהג חסידות
            שבחיבור שמקווים ממנו להיריון, יחושו לדעת המחמירים וישמשו בתנוחה הרגילה.
        </p>
    </div>
    <div id="ftn38">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref38"
                name="_ftn38"
                title=""
            >
                [38]
            </a>
            21. לדעת רוב הראשונים, הלכה כדעת חכמים, ומותר לאיש לנשק ולהסתכל באותו מקום, ואין בדבר סכנה לילדים, מפני שדעתו של רבי יוחנן בן דהבאי נדחתה, וכפי
            שאמר רבי יוחנן (נדרים כ, ב): "זו דברי יוחנן בן דהבאי, אבל אמרו חכמים, אין הלכה כיוחנן בן דהבאי, אלא כל מה שאדם רוצה לעשות באשתו עושה". אמנם רבים
            מהם סוברים, שאף שאין בזה איסור וסכנה, מ"מ מנהג צניעות וקדושה שלא לנהוג כך. כ"כ הרמב"ם (איסו"ב כא, ט; פיהמ"ש לסנהדרין ז, ד); מאירי (נדרים כ, ב);
            כל-בו (עה); וצדה לדרך (מאמר ג, כלל ד, פרק יד). ומעין זה כתב סמ"ק רפה, שמידת חסידות לחשוש לסכנה.
        </p>
        <p dir="RTL">
            ויש סוברים שאין בדבר חסרון קדושה. כ"כ יראים (מובא בשטמ"ק נדרים כ, ב); וכך אפשר להבין מדעת מחזור ויטרי (תקכח), אשכול (הוצאת אלבק, הל' צניעות דף לד,
            ב), שכתבו שהלכה כחכמים מבלי לציין עוד דרגה של צניעות או קדושה. (ויש ראשונים שהרחיבו בדיני ומנהגי עונה ולא הזכירו את אזהרותיו של רבי יוחנן בן דהבאי,
            כמו הרמב"ן באגרת הקודש; וסמ"ג ל"ת קכו, ומשמע שלדעתם אין בזה איסור ופגם קדושה).
        </p>
        <p dir="RTL">
            ויש מחמירים וסוברים שאסור לנשק ולהסתכל באותו מקום, אבל אין בדבר סכנה. ועל נישוק כתבו שיש איסור 'בל תשקצו'. כ"כ הראב"ד (שער הקדושה) וטור (או"ח רמ;
            אה"ע כה). וכך עולה מאוהל מועד (דרך אחד עשר, נתיב ב). גם בשו"ע או"ח רמ, ד, כתב כדעת הראב"ד שאסר. וכ"כ בית שמואל כה, א; חכמת אדם קכח, ג; עוד יוסף חי
            שופטים טז; אג"מ יו"ד ב, עה; דרכי טהרה כב, ד.
        </p>
        <p dir="RTL">
            אולם בב"י אה"ע כה, כתב שלרמב"ם אין איסור, ומשמע שסובר שכך העיקר להלכה, ועל כן בשו"ע אה"ע סימן כה, לא הזכיר שום איסור. והרמ"א שם, ב, כתב: "ואע"פ
            שמותר בכל אלה, כל המקדש עצמו במותר לו קדוש יאמרו לו". וכן ביארו האחרונים את שיטתו, שמעיקר הדין מותר, ומשמע שהסכימו עימו (עצי ארזים, תורות אמת, עזר
            מקודש, ישועות יעקב, על הרמ"א שם. וכן ביאר הרב קאפח איסו"ב כא, טו, ברמב"ם). וכ"כ להלכה: לבוש כה, ב; וערוה"ש יא. וצריך לומר שבשו"ע או"ח כתב לאסור מצד
            קדושה וצניעות, אבל כיוון שמצד הדין אין בכך איסור, לא הזכיר זאת בחלק אה"ע. ויש סוברים שמותר לנשק ולהסתכל באותו מקום, אבל יש בדבר סכנה, כאשר הדבר
            נעשה באותו חיבור שממנו העיבור. וכך מפורש בכלה רבתי על דברי רבי יוחנן בן דהבאי: "וכולהו הני דאיעברה בהאי ביאה". וכך נראה ממנורת המאור הקדמון פרק י.
        </p>
        <p dir="RTL">
            עוד יש להוסיף, שאפשר אולי שלדעת המחמירים איסור הנישוק הוא רק במקום החיבור, היינו הפתח עצמו, אבל לא במקום שבו התענוג מרובה. ואפשר אולי שלדעת
            המחמירים איסור ההסתכלות הוא לנוהגות לגלח שיער אותו מקום, שאז הוא גלוי לגמרי. עוד אפשר שאיסור ההסתכלות הוא דווקא במבט ממוקד כשיש אור, אבל במבט שטחי
            או כשיש אור חלש מאוד, אין איסור, וכ"כ עזר מקודש אה"ע כה, א. והרב יוסף משאש (מים חיים ח"א עמ' צב), סובר לעניין הסתכלות שהחשש שמא תתגנה עליו, ולכן
            כיום שיש מקלחת בכל בית ורגילים לרחוץ יותר, אין איסור. ואפשר לבאר שכיוון שגם הזהירות בנישוק משום 'בל תשקצו', ממילא במצב שמרבים להתרחץ, אין חשש. וכל
            אלו ספקות שמצטרפים לדעת רוב הראשונים שסוברים שאין בזה איסור כלל.
        </p>
    </div>
    <div id="ftn39">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref39"
                name="_ftn39"
                title=""
            >
                [39]
            </a>
            36. כתב הרמב"ם הל' איסו"ב כא, ט: "אשתו של אדם מותרת היא לו. לפיכך, כל מה שאדם רוצה לעשות באשתו, עושה. בועל בכל עת שירצה, ומנשק בכל אבר שירצה, ובא
            עליה בין כדרכה בין שלא כדרכה בין דרך אברים". בגרסא הנפוצה בדפוסי הרמב"ם, המשפט מסיים: "ובלבד שלא יוציא שכבת זרע לבטלה". ולפי זה, דעת הרמב"ם כתירוץ
            הראשון של ר"י שביאה שלא כדרכה מותרת בתנאי שלא יוציא זרעו שם. וכך הבינו רוב הראשונים בדעת הרמב"ם על פי גרסתם (רבנו אברהם מן ההר; ריא"ז; טור; מגיד
            משנה, ועוד).
        </p>
        <p dir="RTL">
            במהדורת פרנקל כתבו שברוב כתבי היד לא מופיעה הסיומת "ובלבד שלא יוציא...". וכ"כ הרב קאפח (הל' איסו"ב שם אות טז) שהגרסה המדויקת היא בלי הסיומת, אלא
            שמשמע מהרב קאפח שלרמב"ם אסור להוציא את זרעו שם, וסמך הרמב"ם על מה שכתב בהל' יח שאסור להוציא שכבת זרע לבטלה, שלא יהיה אדם דש מבפנים וזורה מבחוץ.
            וממכון פועה שלחו לנו בירור יסודי בכתבי היד השונים של הרמב"ם, והעלו שהגרסא המקובלת ברוב כתבי היד של הרמב"ם בצרפת, אשכנז ובספרד היתה עם הסיומת "ובלבד
            שלא יוציא...", וחיזקו מאד גרסא זו (אמנם הודו שבכתבי יד רבים, כמו של תימן ואיטליה, לא מופיעה הסיומת; ועיין בדברי פרופ' ישראל משה תא-שמע​, בספרו
            'עיונים בספרות הרבנית בימי הביניים' כרך א, פרק שני, עמ' 22 ואילך, לגבי חוסר אמינותם של כת"י אשכנז).
        </p>
        <p dir="RTL">
            אמנם מסתבר שלפי הגרסה התימנית, שהיא ללא הסיומות, דעת הרמב"ם להתיר ביאה שלא כדרכה באקראי אף אם מוציא זרעו שם (שלא כפי שמשמע מהרב קאפח), שלולא כן,
            היה עליו לפרש. וקשה לומר שסמך הרמב"ם על הלכה כללית בה ביאר שאסור להוציא זרע לבטלה. והרי הרמב"ם כרך במשפט אחד ביאה כדרכה וביאה שלא כדרכה, וכמו שביאה
            כדרכה הינה עם הוצאת זרע, כך גם ביאה שלא כדרכה. ומכל מקום, דעת רוב הראשונים להתיר ביאה שלא כדרכה באקראי אפילו אם מוציא זרעו שם.
        </p>
    </div>
    <div id="ftn40">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref40"
                name="_ftn40"
                title=""
            >
                [40]
            </a>
            37. עוד כתב באג"מ שם: "וזה ברור שהוא כוונת תוס' רי"ד יבמות שכתב לתרץ האיך התירו חכמים להוציא זרעו כמעשה ער ואונן, דכיון שכוונתו שלא תבוא לידי סכנה
            מותר, וכן נמי אם מתכוין לתאות יצרו אינו עובר, שודאי אין לפרש שהאיסור תלוי בכוונה, דאין לך שלא בכוונה גדול מאוחז באמתו כדי להשתין שגם אינו פסיק רישא
            שאסור, וכל שכן שאסור הכא שהוא גם פסיק רישא, <strong>אלא הוא כדבארתי להר"י, דמתכוין לתאות יצרו נחשב באיש ואשתו לצורך מחידוש הקרא</strong>, וכן הוא
            שלא תבא לידי סכנה שאינו יכול לקיים מצות עונה ושמחת אשתו אלא במוך, הוא לצורך שמותר, ועוד עדיפא כדבארתי, וחכמים שפליגי הוא רק בג' נשים שלא מחשבי זה
            לסכנה כדבארתי". עיין שם כל דבריו.
        </p>
    </div>
    <div id="ftn41">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref41"
                name="_ftn41"
                title=""
            >
                [41]
            </a>
            38. ועיין באגרות משה אה"ע א, סג, שביאר את הגמרא בקידושין, שלמרות שיש הנאה לאשה בביאה שלא כדרכה, יש גם צער, והצער גדול מההנאה: "ושלא כדרכה אין להתיר
            משום מצות עונה ושמחת אשתו, משום דאין אשה נהנית בכך, דאדרבה איקרי עינוי ולא יקיים מצות עונה בזה, ואף שבקידושין דף כ"ב איתא לחד לישנא דיש לה הנאה,
            צריך לומר דהעינוי הוא גדול מההנאה, כדי שלא יסתור לכמה מקומות שמפורש דהוא עינוי".
        </p>
    </div>
    <div id="ftn42">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref42"
                name="_ftn42"
                title=""
            >
                [42]
            </a>
            39. וכך משמע מכמה מקומות, שביאה דרך איברים לא נחשבת ביאה ממש. ויתכן שלפי זה לא מקיימים מצוות עונה בביאה דרך איברים. עיין יבמות נה, ב: "אמר רבא, פרט
            לשקינא לה דרך איברים. א"ל אביי: פריצותא אסר רחמנא?!". רבא דורש מהמילים 'שכבת זרע', באשה סוטה, "פרט לדבר אחר", כלומר רק אם הבעל קינא לאשתו שלא תיבעל
            בעילה ממש, נחשב קינוי, אבל אם הבעל קינא לאשתו שלא תסתר עם פלוני כדי שלא תיבעל דרך איברים, אינו נחשב קינוי, ואם הסתתרה עמו, לא נאסרה על בעלה. ואביי
            מוסיף שאין צורך לדרוש זאת מהכתוב, מפני שפשוט שהתורה לא תאסור אשה על בעלה רק משום פריצות. רש"י מסביר מה זה תשמיש דרך איברים: "מיעוך דדים ודש מבחוץ
            בשאר אברים".
        </p>
        <p dir="RTL">
            עוד למדנו בסנהדרין שתשמיש דרך איברים נקרא גם מעשה חידודים. ומבואר שם שאין חיוב מיתה בניאוף על מעשה חידודים. מסביר רש"י: "למעוטי מעשה חדודין - מחדד
            ומקשה אברו בבשרה מבחוץ, דהוא נהנה והיא אינה נהנית, להכי כתיב 'שניהם', שיהיו שניהם שוין נהנין".
        </p>
    </div>
    <div id="ftn43">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref43"
                name="_ftn43"
                title=""
            >
                [43]
            </a>
            40. אמנם קשה מדבריו על יסוד דברינו (לעיל א, ב), שעיקר מצוות עונה לשמח את האשה עד שתגיע לשיא שמחתה. ומשמע ממנו שאפשר להסתפק בכך שתהנה בליל טבילתה.
            ואפשר לומר, שהוא מסתפק בדיעבד בכוונה הפחותה, שהיא למנוע את הבעל מהחטא (כמבואר בראב"ד, והובא בטור או"ח רמ). ואף האשה קצת שמחה בזה, שבעלה נהנה ממנה.
            אבל בוודאי גם הוא יסכים שהכוונה הטובה היא לשמח את האשה. עוד משמע מדבריו, שלפי השערתנו, שבעבר נשים הגיעו לשיא השמחה בחיבור עצמו יותר בקלות (לעיל א,
            ד), כשהבעל היה למעלה זה היה יותר משמח, מפני שלא נצרכו לדאוג לשמח את עצמן אלא הוא בדישתו שימח אותן.
        </p>
    </div>
    <div id="ftn44">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%AA%D7%91%20%D7%94%D7%9C%D7%9B%D7%95%D7%AA%20%D7%A2%D7%95%D7%A0%D7%94%20(2).doc#_ftnref44"
                name="_ftn44"
                title=""
            >
                [44]
            </a>
            41. וז"ל הגאונים שם: "זו דברי ר' יוחנן, שלא יהפך שלחנו ולא יספר ולא יסתכל. אבל חכמים אומרים אין הלכה כן, אלא כל מה שאדם רוצה לעשות באשתו עושה,
            דהתורה הקנה לו כחפץ הקנוי בדמים, דכתיב (דברים כד, א): כִּי יִקַּח אִישׁ אִשָּׁה. על כן הביא משל מבשר ומדג הקנוי לאדם שאוכלו בכל ענין שירצה, אף האשה
            בתשמיש כן".
        </p>
    </div>
</div>
<div style="display:none;">
    <div id="ftn8">
    </div>
</div>
