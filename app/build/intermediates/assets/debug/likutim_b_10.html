<a name="0"></a><h1 align="center" dir="RTL">
    י - נהיגה זהירה ותפילת הדרך
</h1>
<a name="1"></a><h2 dir="RTL">
    א - נהיגה לא זהירה
</h2>
<p dir="RTL">
    אחת השאלות המרכזיות בהלכות שמירת הנפש, ובדורנו אולי זאת השאלה העיקרית: מה יחס ההלכה לאדם העובר על חוקי הבטיחות לתנועה בדרכים. האם אדם הנוסע במהירות מופרזת,
    או עוקף כאשר ישנו סימון האוסר זאת, או אינו שומר מרחק, עובר בכך על איסור תורה או לא?
</p>
<p dir="RTL">
    הואיל והשאלה חשובה, וידעתי שיתכן שהתשובה האמיתית לא תנעם לחלק מהלומדים, לא סמכתי על שיקול דעתי, ופניתי לרב הראשי, הרב אברהם שפירא זצ"ל, ושאלתיו, האם על פי
    ההלכה ישנו איסור לעבור על חוקי התנועה בדרכים. ואם ישנו איסור מהי חומרתו, האם הוא איסור מן התורה או מדברי חכמים. ותשובתו היתה חד משמעית, אדם הנוסע במהירות
    גבוהה שנחשבת למסוכנת ומקובל להעניש עליה, או אדם שאינו מציית לשאר חוקי הבטיחות ומסכן את עצמו או זולתו, עובר על איסור דאורייתא. וזאת מפני שהתורה ציוותה אותנו
    לשמור על נפשותינו מאוד, ואין הכוונה רק שלא להתאבד, אלא הכוונה להתרחק מן הסכנה ולהיזהר. וכמובן חוקי התנועה לא נקבעו סתם בשרירות לב כדי להרגיז את הנהגים, אלא
    הם נקבעו על ידי אנשים מומחים שבדקו וחקרו את הנושא והגיעו למסקנה שבמהירות כזו או בעקיפה במקום זה וכדומה, ישנה סכנה, וממילא אדם העובר על חוקים אלו עובר על
    איסור התורה.
</p>
<p dir="RTL">
    יסוד לחובה להיזהר מדברים מסוכנים למדנו ממצוות מעקה, שנאמר (דברים כב, ח): "כִּי תִבְנֶה בַּיִת חָדָשׁ וְעָשִׂיתָ מַעֲקֶה לְגַגֶּךָ, וְלֹא תָשִׂים דָּמִים
    בְּבֵיתֶךָ כִּי יִפֹּל הַנֹּפֵל מִמֶּנּוּ". והוסיפו ופירשו חכמים (ספרי שם), שכוונת התורה במצוות המעקה ללמדנו מצווה כללית, שניזהר ונישמר מכל הסכנות.
</p>
<p dir="RTL">
    כלומר הגג ללא המעקה הוא דוגמא של מצב מסוכן, שהתורה מצווה למונעו באמצעות מעקה. וכן הדין לגבי כל המכשולים והסכנות, שעלינו להישמר מהם ולהסירם. וכן פסק הרמב"ם
    (הל' רוצח ושמירת נפש יא, ד): "כל מכשול שיש בו סכנת נפשות מצוות עשה להסירו ולהישמר ממנו ולהיזהר בדבר יפה יפה, שנאמר (דברים ד, ט): הִשָּׁמֶר לְךָ וּשְׁמֹר
    נַפְשְׁךָ מְאֹד. ואם לא הסיר, והניח המכשולות המביאין לידי סכנה, ביטל מצוות עשה ועבר על לֹא תָשִׂים דָּמִים (שם כב, ח)".
</p>
<p dir="RTL">
    יש להדגיש, כי מי שאינו שומר על חוקי הבטיחות, גם אם שיחק לו מזלו, ושום תאונה לא ארעה לו, מכל מקום בזה שלא נזהר עבר על איסור תורה, שכן התורה צוותה להיזהר.
    וממילא ברורה תשובתו של הרב הראשי, הרב שפירא, שכל העובר על חוקי התנועה, שנועדו למנוע סכנת נפשות, ושנקבעו על ידי מומחים, במחיר של דם יקר, מבטל מצווה מן התורה
    ועובר על "וְלֹא תָשִׂים דָּמִים בְּבֵיתֶךָ".
</p>
<p dir="RTL">
    בנוסף לכך, צריך כל מי שנוסע שלא בזהירות לדעת שגם אם הוא אישית לא ביצע שום תאונה, מכל מקום הוא אשם בעקיפין בקיומן של תאונות דרכים. מפני שבנסיעתו המהירה והלא
    זהירה עזר ליצירת נורמה שלילית, וודאי גרם לכך שעוד נהגים ילכו בעקבותיו, וינסו להדביק את הקצב המהיר שלו, ומן הסתם אחד מהם ייפגע.
</p>
<a name="2"></a><h2 dir="RTL">
    ב - איסורים נוספים
</h2>
<p dir="RTL">
    בנוסף למצוות התורה של שמירת הנפש, העובר על חוקי הבטיחות עובר גם על איסור לעבור על תקנת הקהל. שהרי הכנסת שקבלה את החוקים האלו נבחרה על ידי הציבור, וממילא יש
    לתקנותיה תוקף מחייב.
</p>
<p dir="RTL">
    לא כאן המקום לבאר מבחינה הלכתית את התוקף של תקנות הקהל, אם מצד "הפקר בית דין הפקר", או מצד "דינא דמלכותא דינא" לפי רוב הפוסקים, או מצד גדרי שותפות (עי'
    פנה"ל 'העם והארץ' ו, א-ה). אך בכל אופן ברור, שכל זמן שהחוק איננו סותר את ההלכה, יש לו תוקף מחייב. ולכן אדם העובר על חוקי התנועה, בנוסף על אי זהירותו, שיש
    בה איסור תורה, הוא גם עובר על איסור בזה שאינו מתחשב בתקנות שתקנו שליחי הציבור.
</p>
<p dir="RTL">
    נהג העובר על חוקי הבטיחות בכלי רכב השייכים לצה"ל, עובר על איסור נוסף של גזל. שהרי ברור שהצבא איננו מסכים בשום פנים, שינהגו בכלי הרכב שלו שלא על פי חוקי
    התנועה והחוקים הצבאיים. ועל כן הנוהג ברכב צבאי שלא על פי החוק, אפילו אם לא אירע דבר, מכל מקום הוא משתמש ברכב שלא ברשות, ועובר על גזל. וכידוע, גזל ציבור
    חמור מגזל היחיד.
</p>
<br clear="all"/>
<p dir="RTL">
    וכן הדין לגבי כל אדם הנוהג ברכב שאינו שייך לו, כמו למשל הנוהגים ברכב השייך לישוב או לקיבוץ, או נהגים בחברת מוניות או אוטובוסים, שמן הסתם החברה עומדת על כך
    שנהגיה ייסעו כחוק, ואם עוברים על חוקי התנועה, עוברים גם על איסור שימוש ברכב שלא ברשות.
</p>
<a name="3"></a><h2 dir="RTL">
    ג - תוכחה
</h2>
<p dir="RTL">
    לעיתים מתעוררת שאלה, מה יעשה אדם שנוסע באוטובוס או מונית, והנהג נוסע במהירות מופרזת שלא על פי החוק, האם צריך להעיר לו או לא? יותר משהשאלה קשה מבחינה
    הלכתית, היא קשה מפני אי הנעימות שבה, שהרי מצד ההלכה ברור שיש לגשת לנהג ולהעיר לו על נסיעתו שלא על פי כללי הבטיחות. כי אפילו אם יש אחוז אחד שהנהג ישמע,
    מצווה להעיר לו (מ"ב תרח, ג). ואמרו חכמים, שכל מי שיכול למחות, ויש סיכוי שאולי ישמעו בקולו, ולא מחה, הרי הוא אשם באותו עוון (שבת נד, ב). וכל זמן שיש עוד
    סיכוי מסוים שהתוכחה תועיל, צריך לחזור ולהוכיח, וכמו שאמרו חכמים (ב"מ לא, א): "הוֹכֵחַ - אפילו מאה פעמים משמע".
</p>
<p dir="RTL">
    יתר על כן, אפילו אם ברור שהנהג לא ייענה לנו יש להעיר לו, מפני שבכל מקרה חובה להוכיח כדי לומר את האמת. כי גם אם ברגע זה התוכחה לא תועיל, ודאי שהיא תשפיע
    לעתיד, ואם לא על הנהג הזה אז על נהג אחר (רמ"א או"ח תרח ב, ומ"ב שם).
</p>
<br clear="all"/>
<p dir="RTL">
    אלא שצריך לדעת, שכאשר מוכיחים אדם, יש להשתדל שלא להעליבו, שנאמר (ויקרא יט, יז): "הוֹכֵחַ תּוֹכִיחַ אֶת עֲמִיתֶךָ וְלֹא תִשָּׂא עָלָיו חֵטְא", ואמרו חכמים
    בספרא: "יכול פניו משתנות"? היינו שהוא נעלב, "תלמוד לומר: וְלֹא תִשָּׂא עָלָיו חֵטְא", כלומר הוכח אותו בצנעה ומתוך אהבה, ואז לא ייפגע ולא ייעלב. אמנם אם
    לאחר הזהירות הנדרשת, הנהג נעלב, אין לזה שהוכיח אותו שום עוון. ולהיפך, המצווה להוכיחו היא גם כאשר ברור שיתרגז, ולדעת הרמב"ם יש להוכיח את החוטא עד שכמעט ירצה
    להכות את המוכיח (הל' דעות ו, ז. ועיין בפניני הלכה 'העם והארץ' ז, ג-ה).
</p>
<a name="4"></a><h2 dir="RTL">
    ד - שמירת חיי הזולת
</h2>
<p dir="RTL">
    חובה על אדם להציל את חבירו הנמצא בסכנה, שנאמר (ויקרא יט, טז): "לֹא תַעֲמֹד עַל דַּם רֵעֶךָ". במצווה זו מדריכה אותנו התורה שלא לעמוד מנגד בשעה שאדם אחר נמצא
    בסכנה, אלא נפעל בכל האמצעים העומדים לרשותנו להצלתו. למשל, הרואה אדם טובע בים, אם הוא יכול להצילו, חובה עליו לקפוץ ולהצילו. וכן אם שודדים מתנפלים על יהודי,
    חובה על כל מי שיכול - לקום לעזרתו. ואם אדם נפל בחולי מסוכן, ואין לו אפשרות לשלם את הסכום הנדרש עבור הטיפול הרפואי, על כל אחד מחבריו ומכריו לתת מכספם כדי
    להצילו. וכמובן שגם הרופא המטפל בו, אם רואה שאין לו כסף לשלם, חובה עליו לטפל בו ולרפאו בחינם. והרואה יהודי בסכנה ולא ניסה להצילו, עבר על איסור "לֹא תַעֲמֹד
    עַל דַּם רֵעֶךָ" (שו"ע חו"מ תכו. ועיין להלן יא, א-ג בגדרי המצווה).
</p>
<p dir="RTL">
    כלומר, בנוסף למצווה האישית המוטלת על כל אחד מאיתנו, לשמור את נפשו מסכנות, ישנה עוד מצווה לשמור ולהציל את נפשו של הזולת.
</p>
<p dir="RTL">
    ואם צריך לעשות הכל בכדי להציל אדם אחר מישראל, על אחת כמה וכמה שיש להיזהר שלא לפגוע או לסכן אדם אחר. וגם המצווה הזו של "לֹא תַעֲמֹד עַל דַּם רֵעֶךָ", צריכה
    לעמוד בפני כל נהג ונהג. כי לא רק על עצמו צריך הנהג לחשוב, אלא גם על האחרים שהוא עלול לפגוע בהם, אם לא ייסע בזהירות.
</p>
<p dir="RTL">
    כאן המקום להעיר על מנהגם של צעירים רבים שמשתוקקים לקבל רשיון נהיגה ולהתחיל לנהוג, להרגיש את תחושת הכוח, החופש והשחרור, שאדם יכול להרגיש כאשר הוא מפעיל
    מכונית חזקה שמסוגלת לשאת אותו למרחקים במהירות גדולה. למרות האתגר ותחושת הבגרות המלווה את קבלת הרשיון והנסיעה בשנים הראשונות, צריך כל צעיר לעלות על הרכב
    בחיל ורעדה, ברתת וזיע, ולהתיירא מאוד שמא יגרום ח"ו לתאונת דרכים. ולכן אין מקום להיחפז לעלות על המכונית ולנסוע.
</p>
<a name="5"></a><h2 dir="RTL">
    ה - כהן שדרס אדם למוות
</h2>
<p dir="RTL">
    כהן שדרס אדם למוות פסול לשאת את כפיו ולברך את ישראל בברכת כהנים, שכן מובא בתלמוד (ברכות לב, ב), "אמר רבי יוחנן: כהן שהרג את הנפש לא ישא את כפיו, שנאמר
    (ישעיהו א, טו): וּבְפָרִשְׂכֶם כַּפֵּיכֶם אַעְלִים עֵינַי מִכֶּם, גַּם כִּי תַרְבּוּ תְפִלָּה אֵינֶנִּי שֹׁמֵעַ, יְדֵיכֶם דָּמִים מָלֵאוּ", כלומר, כאשר ידי
    הכהן מלוכלכות בדם, אסור לו לישא את כפיו ולברך את ישראל. ואין הבדל בין הורג במזיד להורג בשוגג, בכל אופן מאחר שבפועל הרג - ידיו אינן נקיות, ולא יוכל לשאת את
    כפיו ולברך את ישראל. ואם בירך ברכתו לבטלה (רמב"ם הלכות תפילה טו, ג. שו"ע או"ח קכח, לה).
</p>
<p dir="RTL">
    ולדעת ה'שולחן ערוך' (או"ח קכח, לה), גם אם הכהן יחזור בתשובה שלימה על כך, לא תועיל לו תשובתו, שאין קטגור נעשה סנגור, וכהן שהרג לא יוכל לעולם לישא את כפיו
    ולברך את ישראל. ולדעת הרמ"א, אם הכהן עשה תשובה, יכול לשאת את כפיו. ואין הכוונה כאן להרהור תשובה בעלמא, אלא לתשובה עמוקה. כלומר על הכהן הדורס ללכת אצל חכם
    שיסדר לו סדר תשובה, שמתחיל בתיקון המעשים וגדירת גדרים בדבר שחטא, ונמשך עד לקבלת תעניות ונתינת צדקה מרובה.
</p>
<p dir="RTL">
    ויש דעה אמצעית, שכהן שרצח בשגגה ועשה תשובה - יכול לשאת את כפיו, אבל כהן שרצח במזיד - גם לאחר התשובה לא יוכל לשאת את כפיו (פר"ח, א"ר; באו"ה קכח, לה). למעשה,
    כהן שאירע לו מעשה חמור כזה, ילך אל רבו לקבל הוראה אישית כיצד לנהוג.
</p>
<p dir="RTL">
    אבל אם לא היתה שום רשלנות בנהיגתו, כגון, שפתאום קפץ ילד אל מתחת לגלגלי המכונית שלו, ולא היה ביכולתו למנוע את דריסתו. במקרה כזה הוא אפילו לא נחשב כהורג
    בשוגג אלא באונס, ולכל הדעות אם יעשה תשובה על פי הוראת חכם, יוכל אח"כ לשוב ולישא את כפיו (יחו"ד ה, טז). אולם אין לסמוך בזה על עדותו של הנהג שדרס, אלא צריכים
    אנשים ישרים וחכמים שיבדקו את המקרה בלא משוא פנים, ואם אכן התברר שהכהן דרס באונס, אחר שיעשה תשובה על המקרה הרע שאירע לידו, יוכל לחזור לשאת את כפיו.
</p>
<a name="6"></a><h2 dir="RTL">
    ו - תפילת הדרך ומשמעותה
</h2>
<p dir="RTL">
    אחר שעסקנו בסכנת הדרכים יש מקום ללמוד על התפילה שתקנו חכמים להולכי דרכים - תפילת הדרך. בעבר סכנת הדרכים נבעה משודדים, חיות רעות, או פגעי טבע, כיום, עיקר
    הסכנה מתאונות דרכים. מכל מקום אותה התפילה שתקנו חכמים מתאימה לכל סוגי הסכנות שבדרכים.
</p>
<p dir="RTL">
    ויש להקדים כי המקום המוגן יותר עבור בני אדם, הוא סביבתם הטבעית, כלומר הבית או העיר. אבל כשאדם ניתק מהעיר, מחבריו ומשכניו, ויוצא לדרך, הוא נחשף לסכנה
    מסוימת. אם יותקף יהיו פחות אנשים שיוכלו לבוא לעזרתו. אם ייפגע, עד שיילקח לבית חולים יעבור זמן רב יותר. ולכן תקנו חכמים את תפילת הדרך.
</p>
<p dir="RTL">
    כשנתבונן בנוסח התפילה, נמצא שהתפילה נאמרת בלשון רבים, והדבר אינו במקרה. מבחינה רוחנית, ההתנתקות מהציבור היא שורש הסכנה שבדרך, ולכן היוצא לדרך צריך עד כמה
    שיותר לשתף את עצמו עם הציבור, ועל ידי כך תפילתו תתקבל יותר.
</p>
<p dir="RTL">
    מאחר שכבר אנו עומדים בתפילה לפני הבורא, ומבקשים שהדרך תעבור בשלום, מוסיפים לבקש מה' שגם יצליח את דרכינו (ברכות כט, ב; ל, א). וכך הוא נוסח התפילה: "יהי רצון
    מלפניך ה' אלוהינו ואלוהי אבותינו, שתוליכנו לשלום ותצעידנו לשלום ותדריכנו לשלום, ותגיענו למחוז חפצנו לחיים ולשמחה ולשלום. ותצילנו מכף כל אויב ואורב בדרך,
    ומכל מיני פורענויות המתרגשות לבוא לעולם, ותשלח ברכה במעשה ידינו, ותתננו לחן ולחסד ולרחמים בעיניך ובעיני כל רואינו, ותשמע קול תחנונינו, כי אל שומע תפילה
    ותחנון אתה, ברוך אתה ה' שומע תפילה". יש הבדלים מסוימים בין מספר נוסחים בתפילת הדרך, וכולם טובים.
</p>
<a name="7"></a><h2 dir="RTL">
    ז - האם זו ברכה
</h2>
<p dir="RTL">
    יש שהקשו על נוסח תפילת הדרך, מדוע אינה פותחת בברוך. שהרי יש לנו כלל: כל ברכה שאינה סמוכה לחברתה, דהיינו שאומרים אותה בפני עצמה, יש לפותחה בברכה, כלומר
    בלשון "ברוך אתה ה'". ואם כן תפילת הדרך שנאמרת כתפילה בודדת, מדוע איננה פותחת בלשון "ברוך"?
</p>
<p dir="RTL">
    ואכן, יש שמחמת כן החמירו להסמיך תמיד את תפילת הדרך לברכה אחרת (מהר"ם מרוטנבורג). ולכתחילה טוב להחמיר, ואם מזדמנת לאדם ברכה אחרת בשעה שהתחיל את דרכו, עדיף
    לסמוך אליה מיד את תפילת הדרך. כגון שאכל תפוח ועליו לברך לאחר האכילה 'בורא נפשות', יברך תחילה 'בורא נפשות' ואח"כ את תפילת הדרך. אבל אם לא נזדמנה לו ברכה, על
    פי רוב הפוסקים אפשר לומר את תפילת הדרך גם ללא ברכה אחרת לפניה. וזאת משום שתפילת הדרך אינה ברכה כלל אלא תפילה, ולא חלים עליה הכללים של ברכות, ולכן היא אינה
    פותחת בלשון ברוך אתה וכו' וגם אינה צריכה להיות סמוכה לחברתה (תוס' פסחים קד, ב, מ"ב קי, כח).
</p>
<p dir="RTL">
    הדבר מוכח מסיום התפילה, שאינו הסיום הרגיל של ברכה, אלא רק: "ברוך אתה ה' שומע תפילה", ללא הזכרת המלים "אלוהינו מלך העולם", והלכה היא שכל ברכה שאין בה שם
    ומלכות אינה ברכה (ברכות מ, ב), ומאחר שלא אומרים בתפילת הדרך "אלוהינו מלך העולם", אין זו ברכה אלא תפילה.
</p>
<p dir="RTL">
    עוד תירוץ ישנו, שאכן תפילת הדרך היא ברכה - ברכת 'שומע תפילה' שבשמונה-עשרה, שכן בסיום אנו אומרים "ברוך אתה ה' שומע תפילה". והיא אינה פותחת בברוך, משום
    שמקומה העיקרי בתפילת שמונה-עשרה, ושם היא סמוכה לברכות שלפניה, לפיכך, גם כשאומרים אותה בנפרד, כמו למשל בתפילת הדרך, לא שינו חכמים את נוסחה. וגם אין צורך
    להזכיר בה מלכות, כלומר "אלוהינו מלך העולם", משום שברכה שסמוכה לחברתה נשענת על המלכות שנזכרה בברכה הראשונה, וכיוון שבברכה הראשונה שבשמונה עשרה נזכרה מלכות,
    שוב אין צריך להזכיר מלכות בברכת 'שומע תפילה' (תר"י על ברכות ב, א).
</p>
<a name="8"></a><h2 dir="RTL">
    ח - על איזה דרך מברכים
</h2>
<p dir="RTL">
    את תפילת הדרך תקנו חכמים לומר על דרך שאורכה יותר מ'פרסה' (ברכות ל, א). 'פרסה' היא ארבעה מיל, וכל מיל אורכו 912 מטר. נמצא ששיעור פרסה מעט יותר משלושה ק"מ
    וחצי (ליתר דיוק 3.648 ק"מ).
    <button type="button" id="1001" onclick="ok.performClick(id);">הערה 1</button>
    ואם הדרך קצרה משיעור 'פרסה' אין אומרים תפילת הדרך, משום שדרך כזו מן הסתם סמוכה לישוב ואין בה סכנה. ואין צורך לדקדק במדידת הדרך, אלא כל אדם ישער לפי מה
    שנראה בעיניו. ויבואר להלן (הלכה י) שאם יש סכנה מיוחדת בדרך, גם על פחות משיעור 'פרסה' אומרים את התפילה.
</p>
<p dir="RTL">
    לכאורה אין הבדל בין אם עוברים את הדרך הזו בהליכה ברגל או ברכיבה על חמור או בנסיעה במכונית מהירה, העיקר הוא שאם אורכה יותר מ'פרסה' אומרים תפילת הדרך, ואם
    פחות - אין אומרים. אלא שכמה מן הפוסקים סברו, ששיעור 'פרסה' נועד לתת לנו שיעור של זמן, שאם הדרך אורכת יותר משבעים ושתים דקות, שזה הזמן שלוקח לאדם ממוצע ללכת
    שיעור 'פרסה' בדרך לא סלולה - צריכים לומר את תפילת הדרך. אבל אם הדרך אורכת פחות משבעים ושתים דקות, כיוון שהסכנה לא נמשכת זמן רב - אין אומרים את תפילת הדרך.
    ולפי זה, אדם שנוסע כיום מתל אביב לירושלים, לא יאמר את תפילת הדרך, כי משך הזמן שנוסעים מתל אביב לירושלים הוא פחות משבעים ושתים דקות (עיין שו"ת זכרון יהודה
    או"ח מ"ב).
</p>
<p dir="RTL">
    אולם לדעת רוב הפוסקים כוונת חז"ל כשאמרו 'פרסה' הוא לקבוע את אורך הדרך שעליה צריך לומר את תפילת הדרך. משום שככל שהדרך ארוכה יותר, כך היא מתרחקת יותר מן
    הישוב, וכך הסכנות שבה מתרבות. אבל לזמן אין שום חשיבות, עובדה היא, שגם בזמן חז"ל היו רוכבים על סוסים, והיו עוברים שיעור 'פרסה' בפחות מעשר דקות, ובכל זאת לא
    חילקו חכמים בין הולך לרוכב, וקבעו שעל דרך של 'פרסה' אומרים תפילת הדרך. ולפי זה גם בזמנינו שיש מכוניות מהירות, מודדים את אורך הדרך, ואם היא יותר מ'פרסה',
    מחויבים לומר את תפילת הדרך. וכך פסק בעל המשנה ברורה (קי, ל), וכך הורו רוב רובם של הפוסקים ('אהלך באמיתך' עמ' קא). ובמיוחד כיום שתאונות הדרכים מהוות את אחת
    הסכנות העיקריות לחיי אדם. ויש להוסיף, שיש סוברים שתפילת הדרך אינה ברכה, ולכן אין בה חשש של איסור ברכה לבטלה.
</p>
<p dir="RTL">
    מי שמרבה לנסוע בתוך העיר, אינו יכול לומר את תפילת הדרך עם ברכתה. ולמרות שגם בנסיעה בעיר יש סכנה, חכמים תקנו את התפילה לדרך שמחוץ לעיר, ואין בכוחנו לשנות את
    תקנתם. אבל כיוון שגם בנסיעה שבתוך העיר יש סכנה, טוב שיאמר את תפילת הדרך בלי להזכיר את ה' בסופה, כלומר יאמר בסיום התפילה: "ברוך אתה שומע תפילה", שכל זמן
    שאינו מזכיר שם ה' בברכה, אין חשש ברכה לבטלה.
</p>
<a name="9"></a><h2 dir="RTL">
    ט - מדיני תפילת הדרך
</h2>
<p dir="RTL">
    את תפילת הדרך יש לומר לאחר תחילת הדרך, ולא בתוך העיר ממש אלא מיד לאחר היציאה מן העיר. אמנם לדעת הט"ז צריך לאומרה מיד בתחילת הדרך, בעת שיצא מביתו ואפילו הוא
    בתוך העיר. אך לרוב הפוסקים, צריך לאומרה דווקא לאחר היציאה מן העיר (מ"ב קי, כט).
</p>
<p dir="RTL">
    ואין להמתין, אלא מיד ביציאה מן העיר צריך לאומרה. ואם שכח לאומרה בצאתו מהעיר, אם עד למחוז חפצו נותרה עוד דרך כשיעור 'פרסה' (מעט יותר משלושה וחצי ק"מ), יאמר
    את תפילת הדרך, ואם נשאר פחות - יאמר את התפילה בלא שם ה' בחתימה (שו"ע או"ח קי, ז).
</p>
<p dir="RTL">
    אדם שנוסע כמה נסיעות ביום, מספיק שיאמר את תפילת הדרך בפעם הראשונה ויכוון בבקשתו על כל הנסיעות שיעשה באותו היום. אבל אם תכנן רק נסיעה אחת, ולאחר מכן נמלך
    בדעתו והחליט לנסוע עוד פעם, אזי עליו לאומרה שנית (שו"ע או"ח קי, ה).
</p>
<p dir="RTL">
    לכתחילה בעת שאומרים את תפילת הדרך ראוי להפסיק ללכת, ולומר את התפילה בעמידה או בישיבה. ולכאורה כך הדין גם כשנוסעים במכונית, שאם הנהג צריך לומר את תפילת
    הדרך, עדיף לכאורה שיחנה בצד הדרך ויאמר את תפילת הדרך. ואם הנהג כבר אמר באותו יום את תפילת הדרך ורק שאר הנוסעים צריכים לומר את תפילת הדרך, אין צורך להחנות
    את הרכב, מפני שהנסיעה אינה טורדת את כוונתם (שו"ע או"ח קי, ד, מ"ב כג).
</p>
<p dir="RTL">
    אולם למעשה נראה שגם כאשר הנהג צריך לומר את תפילת הדרך אין להדר בזה, משום שהחנייה בצידי הדרכים יש בה מידה מסוימת של סכנה, ויש חשש שההידור בזה יגרום במשך
    הזמן לסיכון נפשות. ולכן מוטב שהנהג יתרגל תמיד לומר את תפילת הדרך תוך כדי נסיעה.
</p>
<a name="10"></a><h2 dir="RTL">
    י - התפילה בדרכים קצרות ומסוכנות
</h2>
<p dir="RTL">
    כפי שלמדנו, מפני הסכנה שיש בדרכים, תקנו חכמים לומר את תפילת הדרך, ומבואר בתלמוד הבבלי (ברכות ל, א), שאם הדרך קצרה מ'פרסה', אין בה סכנה ואין אומרים בה תפילת
    הדרך. כלומר, אומרים את תפילת הדרך על דרך שאורכה מעט יותר משלושה וחצי ק"מ (3.648 ק"מ). אלא שהקשו על זה מדברי התלמוד הירושלמי (ברכות פ"ד ה"ד) שקבע שכל הדרכים
    בחזקת סכנה, ומשמע שאומרים את תפילת הדרך גם על דרך שקצרה מ'פרסה'. ותירצו, שבדרך רגילה שאורכה פחות מ'פרסה' - אין סכנה, ולכן אין לומר בה תפילת הדרך. אולם
    הירושלמי מדבר על דרך מסוכנת יותר, ולכן גם אם אורכה פחות מ'פרסה' יש לומר עליה תפילת הדרך (תר"י ברכות כ, ב; ט"ז קי, ו). וכן נפסק להלכה, שאם הדרך מוחזקת
    כמסוכנת, אפילו אם היא קצרה מפרסה - יש לומר בה את תפילת הדרך (מ"ב קי, ל).
</p>
<p dir="RTL">
    אם כן, באותם כבישים ביש"ע שנחשבים למסוכנים מחמת התנכלויות הערבים שזורקים אבנים, ולפעמים אף זורקים בקבוקי תבערה או יורים, יש לומר את תפילת הדרך אפילו בדרך
    של פחות מ'פרסה'. ואף שלטווח ארוך סכנת תאונות הדרכים חמורה מסכנת הפיגועים, שכן עובדה היא שיותר אנשים מהישובים נפגעים מתאונות דרכים מאשר מפעילות חבלנית. מכל
    מקום הסכנה של תאונות הדרכים היא סכנה של דרך רגילה, שבה אומרים את תפילת הדרך רק אם נוסעים 'פרסה'. אבל בדרכים שנצטרפה בהם סכנה נוספת שאינה שכיחה בסתם דרכים,
    יש לומר את תפילת הדרך אפילו על דרך קצרה. ויהי רצון שייתמו כל שונאינו ואויבי נפשנו, וישראל ישכון לבטח בכל מרחבי ארצו.
</p>
<div style="display:none;">
    <br clear="all"/>
    <hr align="right" size="1" width="33%"/>
    <div id="ftn1">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%91%D7%90%D7%99%20%D7%A0%D7%94%D7%99%D7%92%D7%94%20%D7%96%D7%94%D7%99%D7%A8%D7%94%20%D7%95%D7%AA%D7%A4%D7%99%D7%9C%D7%AA%20%D7%94%D7%93%D7%A8%D7%9A.doc#_ftnref1"
                name="_ftn1"
                title=""
            >
                [1]
            </a>
            . עיין בפניני הלכה שבת ל, א, 1, ובהרחבות שם. לשיטת הגר"ח נאה, שנוסדה על פי הרמב"ם (שהסכימו לו רוב ככל הפוסקים), שיעור מיל שהוא אלפיים אמה - 960
            מטר. ולשיטת 'חזון-איש' - 1152 מטר. ועל פי חישוב עדכני, יצא שעל פי שיטת הרמב"ם שיעור מיל הוא - 912 מטר. ואם כן שיעור ארבעה מיל שהוא פרסה - 3.648
            ק"מ, וכך כתבתי למעלה.
        </p>
    </div>
</div>
