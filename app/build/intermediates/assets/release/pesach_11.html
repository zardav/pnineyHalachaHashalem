<a name="0"></a><h1 dir="RTL">יא - הכשרת המטבח לפסח</h1>
<a name="1"></a><h2 dir="RTL">א - שיש</h2>
<p dir="RTL">רוב תשמישו של השיש בצונן, אך לפעמים מניחים עליו מאכלי חמץ חמים וגולש מהם רוטב שבליעתו בדרגה של כלי ראשון שאינו על האש, ולעיתים לשים עליו בצק, ואזי בליעתו יותר חמורה (להלן הלכה יב).</p>
<p dir="RTL">צריך לנקותו היטב, תוך שימת לב לחריצים שלא ישארו בהם שאריות מאכל. לכתחילה היה ראוי להכשירו בעירוי מים רותחים עם אבן או ברזל מלובנים על השיש, שעל ידי כך המים חוזרים ורותחים ומגיעים לדרגת הכשרה של כלי ראשון שאינו על האש. אולם כיוון שהדבר קשה לביצוע, יש להכשירו באחת משתי הדרכים: א) לאחר הניקוי לערות עליו מים רותחים, ולהקפיד שיהיה יבש, כדי שהמים הרותחים יפגעו בו ישירות ולא יתקררו מהמים שעל השיש. גם יש להקפיד להשתמש בשיש למאכלי פסח חמים רק לאחר שיעברו עשרים וארבע שעות מהפעם האחרונה שהשתמשו בו מאכלי חמץ חמים. ב) לאחר הניקוי לצפות את השיש בשעוונית או בנייר כסף עבה כדי לחצוץ בינו לכלי הפסח.</p>
<p dir="RTL">והמחמירים מערים מים רותחים על השיש וגם מניחים עליו שעוונית או נייר כסף עבה.</p>
<p dir="RTL">שיש רגיש, שלעולם אין מניחים עליו סיר רותח, לכתחילה יכשירוהו בניקוי ועירוי בלבד.</p>
<p dir="RTL">אין להכשיר את השיש על ידי הבערת ספירט עליו, מפני שאינו מגיע לדרגת ההכשרה של עירוי, וצריך להכשיר את השיש בעירוי. אבל ניקוי בקיטורית מועיל כמו עירוי. <button type="button" id="1001" onclick="ok.performClick(id);">הערה 1</button></p>
<a name="2"></a><h2 dir="RTL">ב - כיור</h2>
<p dir="RTL">ככלל דין הכיור דומה לדין השיש, אלא שמצד אחד דינו קל יותר, מפני שבדרך כלל יש בו סבון שפוגם את טעמי המאכלים, ומצד שני יש בכיור-חרסינה צד של חומרה, שיש פוסקים שסוברים שדינו כחרס שאינו יוצא מידי דופיו בהגעלה.</p>
<p dir="RTL">למעשה, ישנם שני מנהגים: המקילים מנקים היטב את הכיור, ומערים עליו ועל כל חלקיו מים רותחים. לפני העירוי יש לייבש את הכיור והשיש, כדי שהמים הרותחים יגעו בהם ישירות, ולא יתקררו על ידי המים הקרים שעליהם. ולכן גם צריך לערות תחילה על הכיור, ואח"כ על השיש, ולהתחיל מהמקומות הסמוכים לכיור ומשם להמשיך לרחוקים.</p>
<p dir="RTL">למנהג המחמירים, בנוסף לעירוי מניחים בתוך הכיור קערה מפלסטיק או שעוטפים את הכיור בנייר כסף עבה, כדי לחצוץ בין הכיור שבלע חמץ לכלי הפסח. ועוד נזהרים שלא להשתמש בכיור בימי הפסח במים רותחים. <button type="button" id="1002" onclick="ok.performClick(id);">הערה 2</button></p>
<a name="3"></a><h2 dir="RTL">ג - חצובה של כיריים גז, כיריים חשמליות וקרמיות</h2>
<p dir="RTL">בכל השנה רגילים להשתמש באותה החצובה לבשר ולחלב, מפני שגם אם גלש מעט רוטב בשרי או חלבי על החצובה, האש ששולטת שם תשרוף ותפגום את מה שנשפך. אבל לקראת פסח, משום חומרת חמץ נוהגים להכשיר את החצובה בליבון קל (רמ"א תנא, ד, מ"ב לד). אפשר במקום זאת לצפות בנייר כסף עבה את הברזלים שעליהם הסירים עומדים, כדי לחצוץ בין החצובה שהעמידו עליה תבשילי חמץ לסירי הפסח. אמנם בדיעבד מי שלא ליבן את החצובה ובישל עליה בפסח, המאכלים כשרים.</p>
<p dir="RTL">את שאר הברזלים שאינם נוגעים בסירים, וכן את משטח האמייל שמתחת לחצובה וראשי הגז, צריך לנקות היטב מכל שאריות האוכל, אבל כיוון שהחלקים הללו אינם באים במגע עם הסירים אין צריך ללבנם או לעוטפם בנייר כסף. ונוהגים להבעיר למשך כחצי שעה את כל הלהבות. <button type="button" id="1003" onclick="ok.performClick(id);">הערה 3</button></p>
<p dir="RTL">עוד צריך לדעת, שבכל השנה יש להחמיר שלא לאכול מאכלים שנפלו על האמייל שמתחת לחצובה, מפני שגולשים שם תבשילים בשריים וחלביים והאמייל נטרף. ואם ידוע שניקו את האמייל היטב, ובמשך עשרים וארבע שעות לא גלש שם תבשיל בשרי וחלבי, יהיה מותר לאכול את מה שנפל עליו. אבל כשלא נתקיימו שני התנאים הללו, יש להחמיר שלא לאכול את מה שנגע באמייל, שמא בלע טעמי בשר וחלב. ואם נפלה שם חתיכה עבה, אפשר לחתוך את הצד שנגע באמייל ולאכול את השאר.</p>
<p dir="RTL"><strong>כיריים חשמליות</strong>: מנקים היטב, ומחממים על החום הגבוה למשך כחצי שעה.</p>
<p dir="RTL"><strong>כיריים קרמיות</strong>, הנראות כזכוכית אטומה, שמניחים עליהן ישירות את הסירים. הכשרתן בניקוי וחימום על החום הגבוה ביותר למשך כחצי שעה, וכבולעו כך פולטו.</p>
<a name="4"></a><h2 dir="RTL">ד - תנור אפייה</h2>
<p dir="RTL">כדי להכשיר את גוף התנור, צריך לנקות היטב את התנור, ולהפעילו על החום הגבוה ביותר למשך חצי שעה.</p>
<p dir="RTL">את התבניות קשה להכשיר, מפני שהן בלעו באוּר וצריכות ליבון חמור, וכיוון שינזקו מאוד בליבון חמור אין להכשירן (לעיל ט, ז). ולכן צריך לקנות תבניות מיוחדות לפסח, ואת תבניות החמץ מנקים ושומרים כשאר כלי החמץ. מי שאין לו תבניות לפסח יכול להשתמש בתבניות חד פעמיות, ויכשיר עם התנור את הרשת, כדי להניח עליה את התבניות החד פעמיות.</p>
<p dir="RTL">תנורים חדישים שמנקים את עצמם בחום של כ-500 מעלות, אינם צריכים ניקוי לפני ההכשרה, מפני שניקוי בחום זה נחשב כליבון חמור, ודי בו כדי להכשיר את התנור לפסח. <button type="button" id="1004" onclick="ok.performClick(id);">הערה 4</button></p>
<a name="5"></a><h2 dir="RTL">ה - פלטה של שבת</h2>
<p dir="RTL">לפעמים נשפך מהסירים על הפלטה רוטב של תבשיל חמץ, וכיוון שהפלטה היא מקור החום, אזי מדובר על בליעה בדרגה של כלי ראשון שעל האש. ולפעמים קורה שנופלים עליה מאכלי חמץ שאינם נוזליים, כמו גריסים, פשטידות, קוגל, ואזי מדובר בבליעה באור, שהכשרתה בליבון. אולם כיוון שהליבון עלול להזיק לה, יש לנקותה, לחממה למשך שעה, ולאחר מכן לעוטפה בנייר כסף כדי לחצוץ בין הפלטה לסירי הפסח. <button type="button" id="1005" onclick="ok.performClick(id);">הערה 5</button></p>
<a name="6"></a><h2 dir="RTL">ו - מיקרו גל</h2>
<p dir="RTL">נוהגים להכשירו בארבעה שלבים. א) מנקים אותו היטב משאריות אוכל שאולי נותרו בו מחמת גלישה או זיעה. <br /> ב) ממתינים עשרים וארבע שעות כדי שהטעם הבלוע בו ייפגם. ג)כיוון שבליעת החמץ שבו נעשית על ידי אדים שעולים מהמאכלים המתחממים בו, הכשרתו על ידי הנחת צלוחית מים וחימומה למשך שלוש דקות. ד) כיוון שיש לחשוש שאולי גלש איזה מאכל חמץ על הצלחת המסתובבת, יש להניח דבר שיחצוץ בין הצלחת למאכלים שמחממים בפסח. <button type="button" id="1006" onclick="ok.performClick(id);">הערה 6</button></p>
<a name="7"></a><h2 dir="RTL">ז - מדיח כלים</h2>
<p dir="RTL">מנקים היטב את המסננת, שפעמים רבות נתקעים בה שיירי מאכל. מפעילים את המדיח עם המגשים על החום הגבוה ביותר, וכבולעו כך פולטו. אמנם לגבי המגשים, אם אפשר בקלות, עדיף להחליפם, אבל כאשר הדבר קשה, אפשר להכשירם במדיח כדרך שימושם, שכבולעו כך פולטו.</p>
<p dir="RTL">לפני השימוש במדיח לכלי פסח יש להמתין עשרים וארבע שעות מההדחה האחרונה של כלי החמץ.</p>
<p dir="RTL">ואמנם יש מחמירים ומחשיבים את המדיח ככלי ראשון שעל האש שכדי להכשירו צריך להכניס לתוכו ברזל מלובן כדי שירתיח את המים. והעיקר להלכה כדעת המקילים. <button type="button" id="1007" onclick="ok.performClick(id);">הערה 7</button></p>
<a name="8"></a><h2 dir="RTL">ח - שולחן האוכל</h2>
<p dir="RTL">בעבר היו רגילים להכשיר את שולחן האוכל בעירוי של מים רותחים, ויש שהחמירו להכשירו בעירוי של מים רותחים על אבן מלובנת כדי שההכשרה תהיה בדרגה של כלי ראשון. אבל השולחנות שלנו עדינים ורגישים, ואם יערו עליהם מים רותחים ינזקו, פעמים שיתנפחו, או שהציפוי שעל השולחן ינתק.</p>
<p dir="RTL">לכן העיקר הוא לנקות היטב את השולחן ולהדביק עליו ניילון או נייר, כדי ליצור חציצה קבועה בין השולחן ובין כלי הפסח ומאכלי הפסח, ועל אותו ניילון או נייר יפרסו מפה. וטוב להקפיד שלא להניח סירים רותחים ישירות על השולחן.</p>
<p dir="RTL">מפות שולחן שאכלו עליהם חמץ, ניתן לכבס במכונה, ובזה יוכשרו לפסח.</p>
<p dir="RTL">הרוצים ללוש בצק לפסח, צריכים להכין לעצמם משטחים אחרים, מפני שקשה להכשיר את השולחנות ללישת בצק.</p>
<p dir="RTL">שולחן שבמשך כל השנה אין מניחים עליו מאכלי חמץ חמים ואין בו חריצים - צריך לנקות היטב, ואין צורך לכסות. <button type="button" id="1008" onclick="ok.performClick(id);">הערה 8</button></p>
<a name="9"></a><h2 dir="RTL">ט - מקרר וארונות מטבח</h2>
<p dir="RTL">כיוון ששימושם בצונן, החשש היחיד הוא שמא נשארו בהם פירורי חמץ, ולכן הכשרתם בניקוי. במקומות שקשה לנקות ויש חשש שאולי נתקעו פירורי חמץ - שופכים מעט מי סבון או חומר אחר שיפגום את הפירורים מהיות ראויים למאכל כלב.</p>
<p dir="RTL">כשהיו מדפי הארונות מעץ טבעי, פעמים רבות שהיו בהם סדקים והיה קשה לנקותם היטב מחמץ, ולכן הורו האחרונים לצפותם בנייר או מפה (מ"ב תנא, קטו). אבל במדפים חלקים כשלנו, אין חשש שנשאר עליהם חמץ, ולכן אחר ניקיון טוב אין חובה לפרוש עליהם נייר או מפה.</p>
<a name="10"></a><h2 dir="RTL">י - סירים מחבתות קערות (שאינן מחרס) וסכו"ם</h2>
<p dir="RTL">דיני הגעלת הכלים נתבארו בפרק הקודם. העיקרון הוא שלפי רמת הבליעה כך ההכשרה (לעיל י, ח), אמנם המנהג לכתחילה להגעיל הכל בכלי ראשון (י, ט). לפני ההכשרה צריך לנקות את הכלים (י, י). וכבר למדנו כיצד מגעילים בפועל (י, יב), וכיצד מכשירים סיר גדול שאין אפשרות להכניסו לתוך סיר אחר (י, יג).</p>
<p dir="RTL">הכשר <strong>מחבת</strong>, לדעת ה'שולחן ערוך', לקראת הפסח בהגעלה, וכל השנה בליבון, ואילו לדעת הרמ"א, גם לפסח בליבון קל (י, ד). <strong>מחבת טפלון</strong> לא ניתן להכשיר מפני שרגילים לטגן בה בלא שמן רוחש, והכשרתה צריכה ליבון חמור, וכיוון שלא תעמוד בזה אי אפשר להכשירה.</p>
<p dir="RTL">נוהגים להגעיל סכו"ם במים רותחים בכלי ראשון על האש, למרות שעיקר בליעתם בכלי שני, מפני שהמנהג להגעיל לכתחילה את כל הכלים בכלי ראשון שעל האש. ואף אם לעיתים השתמשו במזלג בדבר שעומד על האש, כיוון שיש נזק ללבנו והוא בטל ברוב - מותר להכשירו בהגעלה (לעיל י, ט, 11)</p>
<a name="11"></a><h2 dir="RTL">יא - בלנדר ומיקסר</h2>
<p dir="RTL">מכשירים חשמליים רבים יוצרו לצורך חיתוך ירקות ושאר מאכלים (בלנדר), או לצורך עירוב ולישה (מיקסר). לעיתים מרסקים ומערבים בהם מאכלים חמים, ולפעמים מאכלים חריפים.</p>
<p dir="RTL">ויש להכשירם על פי הכללים הידועים ולהתייחס תמיד לשתי בעיות: א) חמץ שאולי נותר בחריצים ובחורי המכשיר. ב) טעם חמץ שאולי נבלע בדפנות הכלי.</p>
<p dir="RTL">אם השתמשו בהם למאכלים קרים שאינם חריפים, אין בעייה של בליעת טעם, אלא שישנו חשש שמא נותרו שיירי מאכל בחריצי המכשיר. לפיכך צריך לנקותם ביסודיות. ואם יש חריצים שנותרו בהם דברי מאכל, ישרו אותם במי סבון או חומר מפגל אחר כדי שלא יהיו ראויים למאכל כלב.</p>
<p dir="RTL">במיקסר יש חורים שנועדו לאוורור המנוע כדי שלא יתחמם מדי, לחורים הללו ניתזים קמח וחלקי בצק, ויש חשש שמא כשיעבדו בו עם מאכלים לפסח, יפלו חלקי חמץ לתוך האוכל. וכיוון שקשה לנקותו, עדיף שלא להכשירו. וכשיש בו צורך גדול, יש לפתוח את בית המנוע ולנקותו היטב, או לסתום לגמרי את החורים הללו. וכן הדין בכל מכשיר שיש חשש כזה.</p>
<p dir="RTL">אם השתמשו בהם למאכלים חמים, ולא נזהרו מחמץ כל השנה, יש חשש שנבלע בהם טעם חמץ - לפיכך צריך להגעיל במים רותחים את כל החלקים שנגעו במאכלים החמים.</p>
<p dir="RTL">אם השתמשו בהם בדברים חריפים ולא נזהרו כל השנה מחמץ, אפילו אם המאכלים היו תמיד קרים, יש חשש שעל ידי החיכוך החזק והחריפות נבלע טעם החמץ במכשיר, ולכן צריך להגעיל את כל החלקים שנגעו במאכלים (שו"ע יו"ד צו, א; כה"ח א).</p>
<p dir="RTL">אם המכשיר שימש ללישת בצק, למנהג ספרדים צריך הגעלה, ולמנהג אשכנזים ליבון קל (שו"ע תנא, יז).</p>
<a name="12"></a><h2 dir="RTL">יב - כלים שונים</h2>
<p dir="RTL"><strong>גביעי כסף</strong>: לכתחילה יש להגעיל את גביעי הכסף ששותים בהם יין של קידוש ושאר משקאות חריפים, מפני שלעיתים נופלים בהם פירורים עם היין או משקה חריף אחר, ואזי לדעת כמה פוסקים נבלע טעמם בשמונה עשרה דקות (לעיל י, יד).</p>
<p dir="RTL"><strong>בקבוק פלסטיק של תינוק</strong>: טוב להחליפו, מפני שהוא בולע טעמים בחום של עירוי מכלי ראשון. בשעת הצורך אפשר לנקותו ולהגעילו.</p>
<p dir="RTL"><strong>מיחם חשמלי ומיחם שבת </strong> (שמניחים על פלטה), צריך להגעילו שמא נפלו בו פירורי חמץ ונבלע טעמם, והגעלתו על ידי מילוי מים ככל האפשר, הרתחתם ושפיכתם כדרך שרגילים להוציא מהמיחם את המים. וטוב לנקותו תחילה מהאבן המצטברת בו. כאשר נוהגים להניח על מכסה המיחם חלות כדי לחממן לקראת סעודת שבת, יש להגעיל גם את המכסה. <button type="button" id="1009" onclick="ok.performClick(id);">הערה 9</button></p>
<p dir="RTL"><strong>תרמוס</strong>: מנקים היטב ומגעילים ברותחים, וכשקשה להגעילו אפשר להסתפק בעירוי מים רותחים לתוכו ועל פיו.</p>
<p dir="RTL"><strong>טוסטר לחיצה</strong> צריך ליבון חמור, וכיוון שהוא עלול להתקלקל בזה - אין להכשירו.</p>
<p dir="RTL">הכלים המשמשים <strong>ללישת בצק</strong> חמץ, לשיטת הרמ"א צריכים לכתחילה ליבון קל, וכיוון שעלולים להתקלקל - אין להכשירם (תנא, טז-יז), ולשיטת ה'שולחן ערוך' אפשר להגעילם. לכתחילה מחמירים כשיטת הרמ"א (כה"ח תנא, קצו, רסג).</p>
<p dir="RTL"><strong>שיניים תותבות</strong>: יש לנקות היטב לפני שיגיע זמן איסור חמץ, ואין צורך להגעיל, מפני שאין רגילים להכניס לפה מאכלים ומשקים רותחים. וכשם שאוכלים בהן מאכלי בשר וחלב על סמך ניקוי בלבד, כך אפשר לאכול בהן בפסח. <button type="button" id="1010" onclick="ok.performClick(id);">הערה 10</button></p>
<a name="13"></a><h2 dir="RTL">יג - כלי חרס ופורצלאן</h2>
<p dir="RTL">כלי חרס שבלעו חמץ בחום, אפילו בחום של כלי שני, אין מועילה להם הגעלה. ואמנם ליבון מועיל לשריפת הטעם הבלוע בהם, אולם כיוון שיש חשש שכלי החרס יתבקעו בליבון, אסרו חכמים להכשירם בליבון (לעיל י, ז). אבל אם השתמשו בהם בצונן, אפשר להכשירם בשטיפה טובה. ואם שרו בהם משקאות חמץ במשך עשרים וארבע שעות, אפשר להכשירם בהשריה של שלוש יממות (לעיל י, יד).</p>
<p dir="RTL">כלי חרסינה, חימר וקרמיקה דינם כדין כלי חרס.</p>
<p dir="RTL">כלי <strong>פורצלאן</strong> (פרפורי), העשויים ככלי חרס ופניהם חלקים כעין זכוכית: לדעת רוב הפוסקים דינם כדין כלי חרס ואין להם הכשרה, וכך הלכה (מ"ב תנא, קסג; כה"ח שה). אמנם יש סוברים, שכיוון שפניהם חלקות כזכוכית, אינם בולעים כלל, וכשיש ספקות נוספים מצרפים דעתם להקל. <button type="button" id="1011" onclick="ok.performClick(id);">הערה 11</button></p>
<a name="14"></a><h2 dir="RTL">יד - כלי זכוכית</h2>
<p dir="RTL">מחלוקת התעוררה בתקופת הראשונים לגבי כלי זכוכית. יש אומרים, שהואיל והזכוכית חלקה וקשה, אפילו אם היו בה מאכלים חמים - אינה בולעת את טעמם, ולכן אם השתמשו בכלי זכוכית במאכלי חמץ או איסור, די לנקותם היטב כדי להשתמש בהם למאכלי היתר או בפסח (ראבי"ה, רא"ש, רשב"א, ר"ן, שו"ע תנא, כו).</p>
<p dir="RTL">מנגד יש אומרים, שהואיל והזכוכית נעשית מחול כמו כלי חרס, גם אם בפועל כלי הזכוכית אינם בולעים, דינם כדין כלי חרס שאין להם תקנה. ואם השתמשו בהם במאכלי חמץ חמים, אין דרך להכשירם לפסח (ר' יחיאל, סמ"ג, רבנו פרץ, תה"ד, רמ"א).</p>
<p dir="RTL">ויש ראשונים שאחזו בדרך האמצע, ולדעתם דין כלי זכוכית ככלי מתכות, ואם השתמשו בהם במאכלי חמץ רותחים, צריך להכשירם בהגעלה ברותחים (רמב"ם, אור זרוע ושיבולי לקט).</p>
<p dir="RTL">ככלל רוב רבני הספרדים מקילים בזה, ורוב רבני האשכנזים מחמירים. ולמעשה נכון שלא להשתמש בפסח בכלי זכוכית שהשתמשו בהם בחמץ, ובשעת הדחק אפשר להכשירם בהגעלה. ומי שמשפחתו נהגה להקל, רשאי להמשיך במנהגם. <button type="button" id="1012" onclick="ok.performClick(id);">הערה 12</button></p>
<a name="15"></a><h2 dir="RTL">טו - כלי אמייל</h2>
<p dir="RTL">כלי אמייל עשויים ממתכת ומצופים בשכבת אמייל דקה כדי לייפותם. את הצד הפנימי של הסיר צובעים בדרך כלל בלבן, ואת הצד החיצוני מעטרים בצבעים שונים. האמייל מיוצר מחול כדוגמת כלי זכוכית, אלא שדרך עיבודו שונה. בתחילה הסתפקו הפוסקים בדין האמייל מפני שהאומנים שמרו בסוד את הרכבו של האמייל. ואחר שהתברר שיסודו מחול, התעורר הספק שמא דינם כדין כלי חרס.</p>
<p dir="RTL">למעשה ההוראה היא שאפשר להגעיל כלי אמייל ככל סירי המתכת, ויש שהמליצו להגעילם שלוש פעמים. לגבי פסח, משום חומרת חמץ, יש מורים שלא להגעיל כלי אמייל. <button type="button" id="1013" onclick="ok.performClick(id);">הערה 13</button></p>
<a name="16"></a><h2 dir="RTL">טז - כלי פלסטיק ושאר חומרים</h2>
<p dir="RTL">כלי פלסטיק שבלעו טעם מאכל ברותחים, הכשרתם בהגעלה ברותחים, כדין כל הכלים. וכן הדין בכל סוגי המתכות ככסף, נחושת, ברזל, אלומיניום וכיוצא בהן. וכן הדין לגבי כלים מעור, עץ ועצם. ורק לגבי כלי חרס, שהרכב החומר שלהם מיוחד, שהוא בולע מאוד ואינו פולט את כל בליעתו, אמרו שאין דרך להכשירם. ויש אומרים שכן דין כלי זכוכית. <button type="button" id="1014" onclick="ok.performClick(id);">הערה 14</button></p>
<div style="display:none;"><br clear="all" /><hr align="right" size="1" width="33%" />
<div id="ftn1">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%D7%90%20%D7%94%D7%9B%D7%A9%D7%A8%D7%AA%20%D7%94%D7%9E%D7%98%D7%91%D7%97%20%D7%9C%D7%A4%D7%A1%D7%97%20(1).doc#_ftnref1" name="_ftn1"> [1] </a> . בשו"ע תנא, כ, כתב על השולחנות שמניחים עליהם סירים, שמכשירים אותם בעירוי, (ולא הקל עפ"י הכלל שהולכים כרוב תשמישו שהוא בצונן). ובמ"ב קיד, עפ"י מהרי"ו הצריך להכשירו לפי תשמישו החמור שהוא ככלי ראשון שאינו על האש, לפיכך יש לערות עליו מים רותחים עם אבן מלובנת. ולכאורה קשה שלעיתים לשים עליו בצק, ואזי לשו"ע צריך להכשירו ממש בהגעלה, ולרמ"א לכתחילה בליבון קל (להלן יב). אולם למדנו (לעיל י, ט), שבשעת הדחק אפשר להכשיר כרוב תשמישו, ולכן הורו להכשירו בעירוי (ולא הקילו להכשירו בניקוי בצונן כפי רוב תשמישו, כי אין קושי להכשירו בעירוי). והמחמירים נוהגים לערות ולצפות בשעוונית או נייר כסף, מפני מיעוט הבליעות החמורות יותר. ולא סומכים רק על הציפוי, שמא יזוז ממקומו. יש חוששים בשיש זול העשוי משברי אבנים שאולי דינו כחרס שאין מועילה לו הגעלה. אבל יותר נראה שאין דינו כחרס. ומ"מ בשיש כזה יש יותר מקום להחמיר לצפותו.</p>
<p dir="RTL">הבערת ספירט על השיש אינה מועילה כעירוי, והדבר ניכר מכך שאין זה מחמם את השיש כמו עירוי. אמנם בדיעבד אם ניקה היטב את השיש, כשר, שכן בדיעבד גם ניקוי בצונן מועיל כפי רוב תשמישו, אבל הספירט לבדו אינו מועיל.</p>
</div>
<div id="ftn2">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%D7%90%20%D7%94%D7%9B%D7%A9%D7%A8%D7%AA%20%D7%94%D7%9E%D7%98%D7%91%D7%97%20%D7%9C%D7%A4%D7%A1%D7%97%20(1).doc#_ftnref2" name="_ftn2"> [2] </a> . בליעתו החמורה ככלי ראשון שאינו על האש, מפני שלפעמים מניחים בתוכו סירים רותחים של חמץ, והרוצה להגעילו כתשמישו החמור, צריך לערות עליו מים רותחים עם אבן מלובנת. אלא שאם הוא מחרסינה, לדעת כמה פוסקים דינו כחרס, ולא תועיל לו הגעלה, ולכן חוצצים בינו לבין כלי הפסח על ידי כיור פלסטיק שמתלבש בתוכו או נייר כסף. וכן נזהרים שלא למלא את הכיור בפסח במים רותחים, כדי שלא יצא הטעם מהכיור ויבלע בכלי הפסח. ואף שעברו עליו עשרים וארבע שעות וטעמו פגום, לרמ"א תמז, י, נותן טעם לפגם אוסר בפסח.</p>
<p dir="RTL">והמקילים סומכים על שיטת השו"ע תנא, ו, שהולכים אחר רוב תשמישו, שהוא בצונן וממילא אפשר להכשירו אפילו אם הוא מחרס. ואנו מחמירים להכשיר את הכיור בעירוי, כדי לכלול את רוב תשמישיו החמורים. ואמנם אין זה מועיל לחרס, אולם לכנה"ג חרסינה חלקה דינה כזכוכית שאינה בולעת. ועוד, שבדרך כלל יש בכיור סבון שפוגם את הטעם. וגם אם הטעם לא נפגם, אחר יממה הוא נפגם. ואמנם לרמ"א נותן טעם לפגם אוסר בפסח, כאן לכל היותר תהיה בליעה של נ"ט בר נ"ט בר נ"ט, ולמדנו במ"ב תמז, צח, שבמקום שאין מנהג בנותן טעם לפגם המיקל לא הפסיד, ולגבי נ"ט בר נ"ט בר נ"ט אין מנהג.</p>
</div>
<div id="ftn3">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%D7%90%20%D7%94%D7%9B%D7%A9%D7%A8%D7%AA%20%D7%94%D7%9E%D7%98%D7%91%D7%97%20%D7%9C%D7%A4%D7%A1%D7%97%20(1).doc#_ftnref3" name="_ftn3"> [3] </a> . בכל השנה נוהגים לבשל על אותה חצובה סירי בשר וחלב, מפני שאין הטעם עובר דרך מתכות יבשות. למשל סיר בשרי רותח שנגע בסיר חלבי רותח, כל זמן שלא היתה רטיבות במקום מגעם, הסירים כשרים. וכן לגבי חצובה, שאף אם בלעה טעם בשר, כיוון שנתייבשה, אין טעם הבשר יוצא ממנה לסיר החלבי. ואף אם גלש חלב מהסיר על מקום שלפני כן גלש רוטב בשרי, הסיר כשר, מפני שהאש שולטת שם ומה שגלש תחילה מהבשר כבר נתבער. ומשום חומרת החמץ הצריכו ליבון קל (מ"ב תנא, לד; כה"ח עד). ולשועה"ר צריך ליבון חמור, ויש מסתפקים בהגעלה (חזון עובדיה). ונלענ"ד שעטיפת החצובה בנייר כסף מועילה לפחות כליבון קל ואולי אף כליבון חמור, מפני שהיא חוצצת לגמרי בין החצובה לסירים, שאפילו אם יגלוש שם רוטב לא ייווצר חיבור בינו לחצובה.</p>
</div>
<div id="ftn4">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%D7%90%20%D7%94%D7%9B%D7%A9%D7%A8%D7%AA%20%D7%94%D7%9E%D7%98%D7%91%D7%97%20%D7%9C%D7%A4%D7%A1%D7%97%20(1).doc#_ftnref4" name="_ftn4"> [4] </a> . יש שהחמירו שלא להכשיר תנורי אפייה לפסח, מפני שבתנורים הישנים, נפלו פירורים לתוך דלת התנור, אולם הפתרון היה לשטוף את דלת התנור עם הרבה סבון, כדי שהפירורים ששם ייפגמו ולא יהיו ראויים למאכל כלב. ויש שהחמירו מפני שאולי נגע מאכל בדופן התנור, ואזי הכשר גוף התנור צריך להיות בליבון חמור, וזה לא אפשרי מפני שהתנור ינזק. אבל דעת רוב הפוסקים להתיר, שכן גוף התנור אינו נוגע בדרך כלל במאכלים שבו, ובולע את זיעת המאפים בלבד, ובליבון קל בחום הגבוה של התנור למשך כחצי שעה ודאי יוכשר. ואף אם גלש פעם דבר מאכל חמץ ונבלע טעמו בגוף התנור במדרגת בליעה באור, כבר למדנו שלפי השו"ע (תנא, ו) הולכים אחר רוב תשמישו, ואף המ"ב (תנא, מח) מיקל בזה בליבון קל. עוד יש לצרף את הדעה הסוברת שבליעת חמץ היא בליעת היתר, ומועיל לה ליבון קל לכתחילה (כמבואר לעיל י, ו). עוד יש לצרף את דעת הסוברים שכבולעו כך פולטו גם לגבי חום הבליעה באור (לעיל י, ה), נמצא שחימום התנור לחום הגבוה ביותר מועיל. אבל לגבי התבניות אנו פוסקים לחומרה לחייבן ליבון חמור. אבל ודאי שאם התבנית תעבור ליבון קל תוכל לשמש בסיס להנחת תבנית חד פעמית לפסח, וקל וחומר רשת, וטוב להניח עליהן נייר כסף, כדי שאף אם יגלוש דבר מאכל מהתבנית, לא ייווצר שם חיבור. ואין צריך להמתין להכשרתם עשרים וארבע שעות, מפני שההכשרה בליבון קל, שמפליט את הטעם הבלוע בכלי ושורפו.</p>
<p dir="RTL"><strong>תנורים חדישים</strong> שמנקים עצמם בחום של <strong>כ-500 מעלות </strong>צלזיוס, על ידי הפיכת כל הלכלוך לאפר - כיוון שמדובר בחום שבוודאי במתכות הישנות היה גורם להוצאת ניצוצות או לשינוי צבען (לעיל י, ה), הרי שחימום-ניקוי זה נחשב כליבון חמור, ששורף את כל הטעם שבלוע במתכת, ואפשר להכשיר על ידו את התנור. גם תבניות אפשר להכשיר בחום כזה, אמנם צריך לבדוק אם הדבר יגרום נזק לפי הוראת היצרנים.</p>
</div>
<div id="ftn5">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%D7%90%20%D7%94%D7%9B%D7%A9%D7%A8%D7%AA%20%D7%94%D7%9E%D7%98%D7%91%D7%97%20%D7%9C%D7%A4%D7%A1%D7%97%20(1).doc#_ftnref5" name="_ftn5"> [5] </a> . בליעת הפלטה ברמה של כלי ראשון שעל האש ולעיתים כבליעה באוּר. וכיוון שהליבון יקלקל אותה, יש לצפות את הפלטה בנייר כסף, כדי לחצוץ לגמרי בין הפלטה לסירים. וצריך גם לנקות ולחמם מפני שלעיתים נייר הכסף זז ממקומו. ואמנם פלטה של נחושת שמניחים על אש הגז אפשר ללבן על ידי הנחתה על אש גז חזקה, אולם כיוון שהליבון עלול להזיק למראה שלה ולעקם את צורתה, אין ללבנה כך. ואם יסתפק בליבון קל, לדעת רבים אין זה מועיל במקום ליבון חמור. לפיכך, גם פלטה של נחושת נכון לעטוף בנייר כסף. ומ"מ בדיעבד אפשר להסתפק בניקוי וחימום למשך שעה.</p>
</div>
<div id="ftn6">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%D7%90%20%D7%94%D7%9B%D7%A9%D7%A8%D7%AA%20%D7%94%D7%9E%D7%98%D7%91%D7%97%20%D7%9C%D7%A4%D7%A1%D7%97%20(1).doc#_ftnref6" name="_ftn6"> [6] </a> . כתבתי כפי שמקובל כיום להורות. והרב אליהו פסק שבנוסף לכך צריך להקפיד לכסות את כל המאכלים שמחממים בפסח. לעומת זאת הרב נחום אליעזר רבינוביץ' כתב, שדי לנקות היטב את המיקרוגל, ולהניח חציצה בין הצלחת המסתובבת לבין המאכל, ואין צורך בהכשרה נוספת. ואף הרב הנקין זצ"ל הסכים לדעתו.</p>
<p dir="RTL">(בין בשר לחלב, נוהגים לערוך הכשרה כפי שכתבתי למעלה. ואפשר גם להקפיד לכסות את כל המאכלים בעת חימומם, או לפחות את אחד הסוגים: הבשר או החלב, ואזי אין צורך בהכשרה. אפשר גם להשתמש תמיד במכסה מחורר מיוחד לחלבי ומיוחד לבשרי, שעל ידי כך הזיעה יוצאת ואינה נכנסת. כאשר מפרידים בין בשר לחלב על ידי כיסוי, צריך גם להקפיד שתהיה חציצה בין הצלחת המסתובבת למאכל).</p>
</div>
<div id="ftn7">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%D7%90%20%D7%94%D7%9B%D7%A9%D7%A8%D7%AA%20%D7%94%D7%9E%D7%98%D7%91%D7%97%20%D7%9C%D7%A4%D7%A1%D7%97%20(1).doc#_ftnref7" name="_ftn7"> [7] </a> . החום הגבוה של המים שבמדיח מגיע לכ-80 מעלות. ודרגת הבליעה - עירוי מכלי ראשון, שמקום חימום המים הוא הכלי הראשון ומשם המים מוזרמים על הכלים. וכבולעו כך פולטו. ואמנם המנהג להכשיר את כל הכלים בכלי ראשון על האש, ולכן כתב באג"מ או"ח ג, נח, שיכניס שם אבן מלובנת. אולם כשקשה אפשר להגעיל כבליעתו. שרק בכלי ראשון שעל האש צריך להגעיל במים רותחים דווקא, אבל כאשר הבליעה בעירוי, מספיק שההכשר יהיה בחום שהיד סולדת (כמבואר לעיל י, 10), ובוודאי שאם הכשרתו נעשתה בחום שאינו פחות מבליעתו שהוא מוכשר. מדינא גם את המגשים היה אפשר להתיר כך. אלא שהואיל והם נגעו ממש בשיירי המאכלים, יש שהחמירו להכשירם בהגעלה במים רותחים או לפחות בעירוי של מים רותחים (אג"מ). וכן יש חוששים שכל המדיח נחשב ככלי ראשון שעל האש, ואזי הכשרתו צריכה להיות בכלי ראשון שעל האש, ורק לגבי גוף המדיח שאינו נוגע בכלים אפשר להקל אבל לא לגבי המגשים (כ"כ הרב פפויפר בקצוש"ע בשר וחלב ח"ב ביאורים ו' ז'). ומ"מ העיקר שהבליעה שם כדרגת עירוי, ולכן אפשר להכשיר גם את התבניות בתוך המדיח. וכ"כ בס' הגעלת כלים יג, רכה-רכח. ועוד, שיש סוברים שהדין שכבולעו כך פולטו חל גם על רמת החום של הבליעה בכלי ראשון, וממילא בחום הגבוה ביותר של המדיח אפשר להכשירו (עי' בשועה"ר תנא, כה, וספ"כ א, ד). ובאג"מ שם כתב שאם גוף המדיח מפורצלן, אין לו הכשר (ואינו מצוי, ועי' בהמשך הערה 11 שיש מקילים, וכאן כשאינם נוגעים במאכל, ויתכן שכבר בבליעתם בלעו טעם פגום מחמת הסבון, יש מקום להקל כמו לגבי כיור). ועי' בספ"כ ח, לב, שמחמיר ומצריך להכשרת מדיח אבן מלובנת. ובפסקי תשובות תנא, כה, כתב שאם יש בו פלסטיק יש חוששים להכשירו, מפני שיש פוסקים שאין לפלסטיק הכשר, כפי שהביא בתנא, נג. אולם העיקר שאפשר להגעיל פלסטיק, שכן דעת רוה"פ, כמבואר בהלכה טז, והספק דרבנן מפני שאינו בן יומו.</p>
</div>
<div id="ftn8">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%D7%90%20%D7%94%D7%9B%D7%A9%D7%A8%D7%AA%20%D7%94%D7%9E%D7%98%D7%91%D7%97%20%D7%9C%D7%A4%D7%A1%D7%97%20(1).doc#_ftnref8" name="_ftn8"> [8] </a> . בשו"ע תנא, כ, כתב שרגילים לערות מים רותחים על השולחנות, מפני שפעמים נשפך עליהם מרק חמץ. ובמ"ב קיד הוסיף עפ"י מהרי"ו קצג, שהואיל ופעמים מניחים על השולחנות פשטידות חמות, הרי שבליעתם ברמה של כלי ראשון, ולכן צריך עירוי עם אבן מלובנת. ובסעיף י"ז כתב שהדפים שעורכים עליהם בצק כל השנה צריכים הגעלה, מפני שמשהים עליהם את הבצק עד שמחמיץ, והם דומים לבית שאור. והרמ"א כתב שהמנהג שלא להשתמש בשולחנות שרגילים ללוש עליהם בצק לצורך לישה לפסח, מפני שצריכים ליבון קל, וגם לגבי בית שאור דעת הרמ"א בסעיף ט"ז שנוהגים להכשירם בליבון קל.</p>
<p dir="RTL">אלא שברור שיש הבדל בין השולחנות שלהם שהיו עשויים מעץ עבה וחזק שהיו עומדים בעירוי עם אבן מלובנת, לשולחנות שלנו העשויים מסיבית או סנדוויץ' עם ציפוי פורמייקה או פורניר ותחליפיהם, שמעיקר הדין בשעת הצורך אפשר לילך אחר רוב תשמישם שהוא בצונן, ולכן כתב השו"ע לגבי שולחנות ש"רגילים לערות עליהם רותחין" ומשמע שאין בזה חיוב גמור. גם לדעת הרמ"א החושש למיעוט תשמישו, אם ניצור בידוד בין השולחן למאכלי הפסח על ידי ניילון או נייר, אין חשש שיעבור דרכו טעם חמץ הבלוע בשולחן, ובמיוחד אם יקפידו שלא להניח ישירות על השולחן סירים רותחים, אלא בכל עת שיביאו לשולחן סירים, יניחום על צלחת וכדומה. בנוסף לכך, הואיל והשולחנות שלנו רגישים יותר, אין מצוי שמניחים כיום סירים רותחים ישירות על השולחן, וממילא גם חשש בליעת החמץ ברמה של כלי ראשון רחוק יותר.</p>
</div>
<div id="ftn9">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%D7%90%20%D7%94%D7%9B%D7%A9%D7%A8%D7%AA%20%D7%94%D7%9E%D7%98%D7%91%D7%97%20%D7%9C%D7%A4%D7%A1%D7%97%20(1).doc#_ftnref9" name="_ftn9"> [9] </a> . יש להסתפק אולי כיוון שאין שם רוטב והחלה הגיעה לחום שהיד סולדת בו הרי זה כבליעה באוּר, והכשרתו בליבון חמור, ובליבון חמור מכסה האלומיניום לא יעמוד. מאידך, אולי מפני שאין שם כמעט לחות, אין טעם החלה עובר כלל למכסה, כשם שאין הטעמים עוברים בין שתי מתכות חמות יבשות. והמנהג להקל, ואפשר לצרף כאן את הסברה שהחמץ במשך השנה נקרא היתרא, והגעלה מועילה במקום שצריך ליבון (כמבואר לעיל י, ו). ואחר שעברו עשרים וארבע שעות ספק זה מדרבנן. אמנם כיוון שברור שהיה על המיחם חמץ, יש להגעיל את המכסה בתוך מים רותחים.</p>
</div>
<div id="ftn10">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%D7%90%20%D7%94%D7%9B%D7%A9%D7%A8%D7%AA%20%D7%94%D7%9E%D7%98%D7%91%D7%97%20%D7%9C%D7%A4%D7%A1%D7%97%20(1).doc#_ftnref10" name="_ftn10"> [10] </a> . בין המקילים שו"ת בית יצחק יו"ד א, מג, יב; מלמד להועיל או"ח צג; וכך הורה הרב פרנק; וכן ביבי"א ג, כד. ובשו"ת המהרש"ם א, קצז, מיקל בבשר וחלב ולעניין פסח מחמיר להכשירן בעירוי רותחים. ובשו"ת צי"א ט, כה, כתב שמעיקר הדין די לשפשפן היטב, ויש מחמירים להגעילן בכלי שני או ראשון.</p>
</div>
<div id="ftn11">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%D7%90%20%D7%94%D7%9B%D7%A9%D7%A8%D7%AA%20%D7%94%D7%9E%D7%98%D7%91%D7%97%20%D7%9C%D7%A4%D7%A1%D7%97%20(1).doc#_ftnref11" name="_ftn11"> [11] </a> . בשכנה"ג או"ח תנא, הב"י ל', כתב שמנהג העולם להשתמש בפורצלאן בפסח, אף שהשתמשו בו בכל השנה בחמץ, שהם כזכוכית. והוא לעצמו החמיר כדברי הרדב"ז, אבל לאחרים לא החמיר. גם בשאלת יעבץ א, סז, התיר. והפר"ח כתב, שגם המקילים הקילו בפורצלאן אמיתי, אבל עתה יש מזויפים שבולעים, ולכן לכו"ע צריך להחמיר. וכ"כ מחב"ר תנא, י, הובא בכה"ח תנא, שה. וכן פסק בקול מבשר א, פ. וכן המנהג. אבל בצירוף של ספקות נוספים אפשר להקל (עי' בס' הגעלת כלים יג, שסח).</p>
<p dir="RTL">פורצלאן שנשבר, רואים שמרקמו הפנימי מחוספס כחרס, ופניו החיצוניות חלקות. ויש כלי פורצלאן שחלקים בצידם הפנימי ומחוספסים בצידם החיצוני, ונראה שאם בלעו מצידם החיצוני לכו"ע דינם כחרס. כיום רוב הצלחות מיוצרות מחול, ומרקמן קשה ודומה לזכוכית, אף כי יש מהן שאינן חלקות כזכוכית (ארקופל וכיוצא בהם). ונראה לענ"ד, שדינם כזכוכית, שכשהם נשברים רואים שהחומר הפנימי שלהם צפוף כעין הזכוכית ולא כפורצלאן. ודינם כדין כלי הזכוכית הטובים שעומדים בהגעלה, שכפי שיתבאר בהלכה הבאה, גם למנהג אשכנזים מקילים בשעת הצורך להכשירם מבליעת איסור. וכדי לצאת מהספק יש להכשירם בשלוש הגעלות (ואין להחמיר בשלושה מימות שונים), שלדעת העיטור מועיל גם לכלי חרס. ונראה שגם למנהג השו"ע, שכלי זכוכית אינם צריכים הגעלה, מ"מ בזה שהם פחות חלקים ויש ספק בהרכבם, נכון להכשירם בהגעלה שלוש פעמים. (לא נכנסתי לשמות הפרטיים של סוגי הצלחות, מפני שבכל עת מתחדשים הרכבים שונים, והכוונה לכל הכלים שמרקמם דומה בקשיותו לזכוכית).</p>
</div>
<div id="ftn12">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%D7%90%20%D7%94%D7%9B%D7%A9%D7%A8%D7%AA%20%D7%94%D7%9E%D7%98%D7%91%D7%97%20%D7%9C%D7%A4%D7%A1%D7%97%20(1).doc#_ftnref12" name="_ftn12"> [12] </a> . רוב רבני הספרדים מקילים, ומהם: פר"ח, שתילי זיתים, שער המפקד, עלי הדס, נתיבי עם, שמ"ש ומגן, הגרע"י. ויש שהחמירו להצריך הגעלה, ומהם: רב פעלים, הרח"ד הלוי, הרב אליהו, הרב דוד שלוש, הרב קאפח. בין פוסקי אשכנז יש דעות. י"א כמו הרמ"א והב"ח שאין להכשיר כלי זכוכית כלל. ויש שפירשו שכוונתם שאין להכשיר כלי זכוכית לפסח משום חומרת חמץ, אבל בשאר איסורים, בשעת הצורך מכשירים כלי זכוכית בהגעלה. וכ"כ מהר"ם בריסק, שרידי אש, בית אב"י, מנחת יצחק. ולשאלת יעבץ מהדין אפשר להקל בכלי זכוכית בשטיפה בלבד, ורק משום חומרת חמץ נהגו שלא להשתמש, וכ"כ בית לחם יהודה, חמודי דניאל ויד יהודה. סוגיה זו תפורט בהרחבה בדיני כשרות, בפרק על דיני הכלים סעיף ה' ובהרחבות שם.</p>
</div>
<div id="ftn13">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%D7%90%20%D7%94%D7%9B%D7%A9%D7%A8%D7%AA%20%D7%94%D7%9E%D7%98%D7%91%D7%97%20%D7%9C%D7%A4%D7%A1%D7%97%20(1).doc#_ftnref13" name="_ftn13"> [13] </a> . בעל החתם סופר (יו"ד קיג) סבר שצריך להכשירו בליבון קל. ורבי שלמה קלוגר החמיר שאין להכשירו אפילו בליבון, משום שעלול להזיק לכלי (טוטו"ד מה"ק קפג). ובעל הכתב סופר (יו"ד עח) התיר להכשיר בהגעלה שלוש פעמים. ובשעה"צ תנא, קצא, אחר שהזכיר את דעת החתם סופר כתב שנהגו כמה גדולים להחמיר רק לגבי פסח. וכ"כ המהרש"ם א, נג. והאדר"ת פסק להכשירו בהגעלה, ורק לכבוד החת"ס כתב להגעיל שלוש פעמים (שלדעת העיטור מועיל לכלי חרס כשאינו בן יומו). וכ"כ ערוה"ש יו"ד קכא, כז. והרב אליהו כתב שאפשר להכשירם לפסח בהגעלה, וטוב להגעילם שלוש פעמים.</p>
</div>
<div id="ftn14">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%D7%90%20%D7%94%D7%9B%D7%A9%D7%A8%D7%AA%20%D7%94%D7%9E%D7%98%D7%91%D7%97%20%D7%9C%D7%A4%D7%A1%D7%97%20(1).doc#_ftnref14" name="_ftn14"> [14] </a> . כתב באגרות משה (או"ח א, צב) שאין להגעיל כלי פלסטיק ושאר כלים העשויים מחומרים כימיים שלא הוזכרו על ידי הראשונים, שמא גם הם ככלי חרס שאינם פולטים את בליעתם בהגעלה. אבל רובם המכריע של האחרונים הסכימו שאפשר להכשירם בהגעלה. כלים מפלסטיק קשיח מגעילים בכלי ראשון שעל האש, וכלים מפלסטיק שעלולים להינזק בכלי ראשון שעל האש, הכשרתם באותה הדרגה שבה בלעו את החמץ. בין הכותבים להקל: חלקת יעקב ב, קסג; שרידי אש ב, קס; ציץ אליעזר ד, ו. וכ"כ בס' הגעלת כלים יג, שא.</p>
</div>
</div>
