<a name="0"></a><h1 dir="RTL">
    ב - הלכות כלליות לקראת נישואין
</h1>
<a name="1"></a><h2 dir="RTL">
    א - מצוות פריה ורביה
</h2>
<p dir="RTL">
    כפי שידוע, המצווה הראשונה שנכתבה בתורה היא מצוות פרו ורבו, שנאמר בפרשת בראשית (א, כח): "וַיְבָרֶךְ אֹתָם אֱלוֹהִים וַיֹּאמֶר לָהֶם אֱלוֹהִים פְּרוּ וּרְבוּ
    וּמִלְאוּ אֶת הָאָרֶץ וְכִבְשֻׁהָ, וּרְדוּ בִּדְגַת הַיָּם וּבְעוֹף הַשָּׁמַיִם וּבְכָל חַיָּה הָרֹמֶשֶׂת עַל הָאָרֶץ". ועוד נאמר בפרשת נח (בראשית ט, א):
    "וַיְבָרֶךְ אֱלוֹהִים אֶת נֹחַ וְאֶת בָּנָיו וַיֹּאמֶר לָהֶם פְּרוּ וּרְבוּ וּמִלְאוּ אֶת הָאָרֶץ".
</p>
<p dir="RTL">
    לפני שנרחיב את הדיבור על החשיבות הגדולה של המצווה הזו, נבאר מעט את גדריה. אמרו בית הלל במשנה במסכת יבמות (סא, ב), שכדי לקיים את מצוות פרו ורבו, חייב אדם
    שיהיו לו לפחות בן ובת. אמנם לפי דעת בית שמאי, דווקא בשני בנים זכרים מקיימים את המצווה, אך להלכה לא נפסק כן, ורק כאשר יש לאדם בן ובת, הרי הוא מקיים את מצוות
    פריה ורביה.
</p>
<p dir="RTL">
    מי שהיו לו בן ובת ואחד מהם נפטר בחיי אביו בלא שהספיק להוליד ילדים, נתבטלה המצווה מהאב, מפני שלא העמיד אחריו בן ובת שיכולים להמשיך לקיים מצוות פריה ורביה.
    וכן אם בנו או בתו עקרים, כיוון שאינם יכולים להוליד, אף אביהם לא קיים מצוות פריה ורביה. ואפילו אם בנו השני הוליד שנים עשר ילדים, כיוון שזרעו לא נמשך מבנו
    ובתו - לא קיים מצוות פריה ורביה (שו"ע אה"ע א, ה).
</p>
<p dir="RTL">
    אבל מי שהיו לו בן ובת ונפטרו בחייו, אם כל אחד מהם הצליח להוליד ילד אחד, למרות שהם נפטרו בחיי אביהם, מכל מקום אביהם קיים מצוות פריה ורביה, שכן זרעו נמשך דרך
    שני ילדיו. אלא שלדעת הרמב"ם צריך שיהיו לו נכד ונכדה, ואפילו אם הנכדה דרך הבן, והנכד דרך הבת, כיוון שזרעו נמשך בנכד ונכדה - קיים מצוות פריה ורביה. ולדעת
    בעלי התוספות, אפילו אם שניהם הולידו בנים או בנות, כך שיש לו שני נכדים או שתי נכדות - כיוון שהם שניים שנולדו מבנו ובתו - קיים מצוות פריה ורביה (שו"ע אה"ע א,
    ו; ח"מ ז).
</p>
<p dir="RTL">
    למרות שעל ידי בן ובת מקיימים את מצוות התורה - 'פרו ורבו', אמרו חכמים שמצווה להרבות בבנים ובבנות עד כמה שאפשר. אחד הטעמים למצוות חכמים, שגם לאחר שהאדם הוליד
    בן ובת, לא ברור ששניהם יזכו להעמיד צאצאים, וממילא לא ברור שיצליח לקיים את מצוות 'פרו ורבו' מהתורה. וזהו שנאמר (קהלת יא, ו): "בַּבֹּקֶר זְרַע אֶת זַרְעֶךָ
    וְלָעֶרֶב אַל תַּנַּח יָדֶךָ כִּי אֵינְךָ יוֹדֵעַ אֵי זֶה יִכְשָׁר הֲזֶה אוֹ זֶה וְאִם שְׁנֵיהֶם כְּאֶחָד טוֹבִים".
</p>
<p dir="RTL">
    העולם הזה מיוסד על הבחירה החופשית הנתונה לכל אדם, לפעול לתיקון העולם או חס וחלילה לחורבנו. וממילא ברור שעל כל אחד ואחד מוטלת אחריות אישית על עצמו, על המין
    האנושי ועל העולם כולו. ואם זכה לפעול למען קיומו ושכלולו של העולם, הרי הוא נעשה שותף כביכול עם הקב"ה בבריאת העולם. דומה שמכל תרי"ג המצוות שבתורה, המצווה
    שמבטאת בצורה הגלויה והברורה ביותר את השותפות שלנו בתיקון העולם, היא מצוות פרו ורבו, וחינוך הילדים שממילא מסתעף ממנה.
</p>
<p dir="RTL">
    כך כתב ה'שולחן-ערוך' בהלכה הראשונה בחלק 'אבן-העזר': "חייב כל אדם לישא אשה כדי לפרות ולרבות. וכל מי שאינו עוסק בפריה ורביה, כאילו שופך דמים וממעט את הדמות
    וגורם לשכינה שתסתלק מישראל".
</p>
<a name="2"></a><h2 dir="RTL">
    ב - ערכה המרכזי של המצווה
</h2>
<p dir="RTL">
    כבר הזכרנו שמצוות פריה ורביה היא המצווה הראשונה שנזכרה בתורה, ומכך אפשר ללמוד על חשיבותה של המצווה.
</p>
<p dir="RTL">
    בתלמוד במסכת ברכות (י, א) מובא מעשה המביע בצורה חריפה מאוד את הערך המרכזי שיש למצוות פרו ורבו על פי התורה, ושכל מי שמרצונו החופשי אינו מקיים מצווה זו,
    אפילו יהיה צדיק גדול, אין לו חלק לעולם הבא.
</p>
<p dir="RTL">
    וכך מובא בתלמוד: בימים ההם, חלה חזקיהו למות. ויבוא אליו ישעיהו בן אמוץ הנביא ויאמר אליו: כֹּה אָמַר ה', צַו לְבֵיתֶךָ כִּי מֵת אַתָּה וְלֹא תִחְיֶה (ישעיהו
    לח, א). ומבארת הגמרא, שכפל הלשון: "מֵת אַתָּה וְלֹא תִחְיֶה", בא לומר, שמת אתה בעולם הזה ולא תחיה לעולם הבא.
</p>
<p dir="RTL">
    כדי שנבין היטב את מלוא משמעותה של הבשורה המרה הזו, חייבים לזכור, שלא היה כמעט מלך צדיק כחזקיהו אשר קרב את כל ישראל אל התורה והמצוות, עד שאמרו שבדורו לא
    נמצאו תינוק ותינוקת מדן ועד באר שבע שלא היו בקיאים בהלכות המסובכות של טומאה וטהרה. ואף על פי כן בא ישעיהו הנביא ומודיע לו: מת אתה בעולם הזה ולא תחיה לעולם
    הבא!
</p>
<p dir="RTL">
    כמובן המלך חזקיהו נזדעק ושאל: מדוע נגזרה עלי גזירה קשה שכזו? ענה לו ישעיהו: מפני שלא נשאת אשה ולא עסקת בפריה ורביה. ענה לו חזקיהו: הרי לשם שמיים לא נשאתי
    אשה, שראיתי ברוח הקודש שעתידים להיוולד לי ילדים רשעים, ולכן לא רציתי לשאת אשה ולהולידם. ענה לו ישעיהו הנביא: את חשבונותיו של הקב"ה אתה לא צריך לעשות, אלא
    הואיל ומוטלת עליך מצווה להוליד בנים, חובתך להתחתן ולהוליד בנים, ואפילו אם יהיו רשעים גמורים.
</p>
<p dir="RTL">
    סופו של דבר הצליח חזקיהו בכוח תשובתו לבטל את הגזרה והוסיפו לו עוד חמש עשרה שנים על שנותיו, ובהם נשא אישה והוליד בנים. אמנם כן, בנו, מנשה המלך, היה רשע
    גמור, חטא והחטיא את ישראל. אבל מכל מקום שושלת זרע מלכות בית דוד נמשכה דרכו, והרבה צדיקי עולם יצאו מצאצאי חזקיהו המלך דרך בנו הרשע, מנשה. לענייננו, עלינו
    ללמוד ממעשה זה עד כמה חשובה מצוות פרו ורבו, שגם מחשבה טובה כמחשבתו הראשונה של חזקיהו המלך אינה יכולה לעמוד בפניה.
</p>
<p dir="RTL">
    כדי להבין יותר את ערכה של המצווה, נזכור את מה שאמרו חכמים במשנה (סנהדרין ד, ה): "כל המקיים נפש אחת מישראל מעלה עליו הכתוב כאילו קיים עולם מלא", ועל אחת כמה
    וכמה שהמוליד אדם ומגדלו מקיים ומעמיד עולם מלא. וכן אפשר ללמוד קל וחומר ממצוות הצדקה והחסד, עד כמה גדולה המצווה להוליד ולגדל ילד נוסף. כי אין חסד גדול כחסד
    שגומלים ההורים עם ילדיהם. וכן ברור שהמוליד ילד נוסף מקיים מצוות "והלכת בדרכיו" (דברים כח, ט), ומה הוא בורא עולם ומוסיף בו חיים, אף אנחנו שותפים לכך.
</p>
<p dir="RTL">
    נדמה שבדורנו, הדור שלאחר השואה, נתעצמה מאוד חשיבותה של מצווה זו. שונאינו ימח שמם, רצחו שליש מבני עמנו, ואנו הנותרים צריכים להשלים את החסר, להציב להם
    זיכרון, לומר לעולם כולו, שלא יצליחו לפגוע בנו, וככל שייענו אותנו כן נרבה וכן נפרוץ. לא משנה מאיזה חוג, דתיים או חילוניים, ימנים או שמאלנים, ספרדים או
    אשכנזים, העיקר שיהיו עוד יהודים בעולם, ועם ישראל יגדל. זוהי התשתית לגילוי כל האידיאלים הגדולים שבתורה.
</p>
<a name="3"></a><h2 dir="RTL">
    ג - מצווה להרבות ילדים
</h2>
<p dir="RTL">
    אמנם מצד חיוב המצווה 'פרו ורבו', מי שיש לו בן ובת - קיים את המצווה, ובתנאי שגם הם יולידו בן ובת. אבל אמרו חכמים שככל שהאדם מוליד יותר ילדים כך הוא מקיים את
    המצווה בהידור גדול יותר, שזהו רצונו של הבורא, שנעסוק בישובו של עולם. וכן כתב הרמב"ם (הלכות אישות טו, טז): "אף על פי שקיים אדם מצוות פריה ורביה (בבן ובת),
    הרי הוא מצוּוֶה מדברי סופרים שלא יבטל מלפרות ולרבות כל זמן שיש בו כח, שכל המוסיף נפש אחת בישראל כאילו בנה עולם".
</p>
<p dir="RTL">
    וכך אמרו חכמים (יבמות סא, ב; סב, ב), שאדם שנולדו לו בן ובת ונפטרה אשתו, ישתדל אף הוא לישא אשה אחרת ולהוליד עוד ילדים. ושני טעמים לדבר. ראשית, משום שככל
    שיהיו לאדם יותר בנים ובנות, הרי הוא מקיים מצווה זו בהידור גדול יותר, שנאמר (קהלת, יא, ו): "בַּבֹּקֶר זְרַע אֶת זַרְעֶךָ וְלָעֶרֶב אַל תַּנַּח יָדֶךָ, כִּי
    אֵינְךָ יוֹדֵע אֵי זֶה יִכְשָׁר - הֲזֶה אוֹ זֶה, וְאִם שְׁנֵיהֶם כְּאֶחָד טוֹבִים". שנית, משום שהמצב הטבעי של האדם הוא להיות נשוי, שנאמר (בראשית ב, יח):
    "לֹא טוֹב הֱיוֹת הָאָדָם לְבַדּוֹ", וכל אדם שאין לו אשה שרוי בלא שמחה ובלא ברכה ובלא טובה (יבמות סב, ב).
</p>
<p dir="RTL">
    בפשטות אין למצווה מדברי חכמים שיעור, אלא בכל הולדה של ילד נוסף יש מצווה. וכדברי הרמב"ם (הל' אישות טו, טז): "שלא יבטל מלפרות ולרבות כל זמן שיש בו כח, שכל
    המוסיף נפש אחת בישראל כאילו בנה עולם".
</p>
<p dir="RTL">
    אמנם יש אומרים שגם למצווה מדברי חכמים יש הגדרה מחייבת, והיא להוליד עוד בן ובת, שכן מצוות חכמים מקבילה למצווה מהתורה. כלומר, כוונת חכמים היתה להורות שאין
    להסתפק בחובה מהתורה, אלא צריך כל אדם שיהיו לו שני בנים ושתי בנות. ומעבר לכך יש מצווה גדולה, אבל אינה כחובה מדברי חכמים (ט"ז אה"ע א, ז; פרי יצחק מא).
</p>
<p dir="RTL">
    דעה זו יכולה לסייע למשפחה להחליט עד כמה עליה להתאמץ בהרחבת המשפחה. אפשר לומר, שהורים ממוצעים, שאינם חולים ביותר, ואינם רעים במיוחד, צריכים תחילה לקיים את
    מצוות חכמים שיהיו להם שני בנים ושתי בנות.
</p>
<p dir="RTL">
    אחרי שיהיו להם שני בנים ושתי בנות, נכון שיתלבטו האם ברצונם להדר במצווה ולהוליד עוד ילדים, או שברצונם להשקיע את כוחותיהם ומרצם לאפיקים חשובים אחרים. ואף שיש
    ערך עצום להמשיך ולהוליד עוד ילדים, מכל מקום המצוות הקשורות בהוספת חיים לעולם הן כלליות, ואין מהן חיוב אישי להוליד עוד ילדים. אלא יכול אדם להחליט לקדש את
    השם בדרכים נוספות, וכן יכול לבחור להוסיף חיים וחסד וצדקה על ידי עזרה לאנשים נזקקים. (כמובן שהשימוש באמצעי המניעה צריך להיות על פי ההלכה).
</p>
<p dir="RTL">
    הרי שיש שלוש מדרגות בקיום המצווה: <strong>א)</strong> חובה מהתורה שבכתב להוליד בן ובת, ויש לעשות הכל כדי לקיימה. <strong>ב)</strong> מדברי חכמים יש להתאמץ
    ללדת בין ארבעה לשישה ילדים, שכך סביר שיהיו להם שני בנים ושתי בנות. <strong>ג)</strong> הידור מצווה להוסיף ולהוליד עוד ילדים, כפי כוחם של ההורים. למשל,
    הורים שיודעים שגם אם יוסיפו וילדו ילדים נוספים, יוכלו לגדלם ולחנכם לתורה ומצוות ודרך ארץ, יש מקום שיהדרו במצווה ככל יכולתם. אבל מי שיודעים שאם ילדו, למשל,
    יותר משמונה ילדים, העומס עליהם יכבד, עד שכל ימיהם יהיו מלאים עצבנות וכעס, יש מקום לשקול שלא ללדת יותר, מפני שאף שבכל ילד נוסף יקיימו מצווה, מאידך, במצבם
    הנפשי הגרוע יעשו עבירות, והדבר ישפיע לרעה על חינוך ילדיהם.
</p>
<a name="4"></a><h2 dir="RTL">
    ד - ערך החיים הזוגיים
</h2>
<p dir="RTL">
    כשעוסקים בענייני החתונה ובמצוות הנישואין, חייבים להקדים ולומר, שעל פי השקפת התורה, אדם שאינו נשוי, אינו נקרא כלל אדם, הוא נקרא 'חצי אדם'. וזהו שאמר רבי
    אלעזר (יבמות סג, א): "כל אדם שאין לו אשה אינו אדם, שנאמר (בראשית ה, ב): "זָכָר וּנְקֵבָה בְּרָאָם וַיְבָרֶךְ אֹתָם וַיִּקְרָא אֶת שְׁמָם אָדָם", דווקא כשהם
    זכר ונקבה ביחד הם נקראים אדם. וכך למדים אנו מעניינו של אדם הראשון, שמתחילה היו הוא ואשתו חוה מחוברים בגוף אחד, צלע אל צלע, כלומר גב אל גב, ולאחר מכן נתחלקו
    ונפרדו, הכירו ביניהם ונישאו.
</p>
<p dir="RTL">
    וכך בעצם קורה לכל אדם עם בת זוגו. מלכתחילה עוד בעולמות העליונים לפני שנולדו, היו נשמותיהם קשורות זו בזו, ולאחר מכן התחלקו ונפרדו, עד שנולדו במשפחות שונות.
    וברגע שהאדם מתבגר ועומד על דעתו הוא מתחיל לחפש את בת זוגו, ובלשון התלמוד (קידושין ב, ב), "אדם מחזר אחר אבידתו", וכל זמן שהוא שרוי בלא אשה, עדיין לא מצא את
    תיקונו ולא השלים את עצמו.
</p>
<p dir="RTL">
    עוד הרחיבו חכמינו ז"ל ודיברו על החסרון הגדול שיש לאדם שאינו נשוי, עד שאמרו בתלמוד במסכת יבמות (סב, ב): "כל אדם שאין לו אשה שרוי בלא שמחה, בלא ברכה, בלא
    טובה. במערבא (דהיינו בארץ ישראל שהיתה במערב) אמרו: אף בלא תורה, בלא חומה. רבא בר עולא אמר: אף בלא שלום". וכל זאת מפני שמצבו הטבעי של האדם הוא להיות נשוי,
    שנאמר: "זָכָר וּנְקֵבָה בְּרָאָם".
</p>
<p dir="RTL">
    מעבר לתיקון העצום שיש בנישואין לאיש ולאשה, ברית הנישואין מגלה את האחדות שגנוזה בעולם, ועל כן היא יקרה ואהובה כל כך. כל העולם שואף לאחדות ואהבה, לחיים
    מלאים, אבל הקטטות והתחרויות גוברות, בלא נחת ושמחה. וה' שהסתיר את עצמו ואת אחדותו מן העולם, נתן לנו מקום להתקרב אליו ולגלות על ידי כך את אחדותו ולתקן מכוח
    זה את העולם. בברית הנישואין, על ידי חופה וקידושין לשם שמיים, שני אנשים נפרדים מתאחדים ביניהם, ומגלים על ידי כך את אחדותו יתברך, והשכינה שורה ביניהם (סוטה
    יז, א). וזה היסוד לתיקון עולם. וכל כך גדול וקדוש עניין הנישואין, עד שיום הכיפורים היה אחד משני הימים הטובים, שבהם היו עוסקים בשידוכים (משנה תענית ד, ח).
</p>
<a name="5"></a><h2 dir="RTL">
    ה - מכירת ספר תורה לצורך נישואין
</h2>
<p dir="RTL">
    כלל נקוט בידינו, ספר תורה לא מוכרים. היחס לספר התורה הוא כאל בבת עינינו, ועל כן אין למוכרו. אך ישנן שתי מצוות שמפני חשיבותן הרבה, אם אין אפשרות לקיימן ללא
    מכירת ספר התורה, מותר למכור את ספר התורה ולהשתמש בכסף כדי לקיים את המצוות הללו. במילים אחרות, ישנן שתי מצוות בתורה, שערכן רב כל כך עד שמוכרים למענן אפילו
    ספר תורה. ואלו הן: תלמוד תורה ונשיאת אשה (שו"ע אה"ע א, ב).
</p>
<p dir="RTL">
    המכירה עבור תלמוד תורה - די מובנת, הרי כל תכליתו של ספר התורה היא שילמדוהו, אבל החידוש הגדול הוא, שבשביל דבר שנראה פרוזאי כל כך, כמו נשיאת אשה, גם כן
    מוכרים ספר תורה.
</p>
<p dir="RTL">
    תלמוד תורה הוא הקיום הרוחני שלנו, והנישואין הקיום הגשמי, ובשביל הקיום מוכרים אפילו ספר תורה.
</p>
<p dir="RTL">
    נחלקו הפוסקים בשאלה, האם מותר למכור ספר תורה דווקא כדי לקיים את מצוות פרו ורבו בשיעור שקבעה התורה - בן ובת, או שגם כדי להוליד יותר ילדים, או אף כדי לחיות
    עם אשה שלא על מנת להוליד ילדים, מותר למכור ספר תורה. יש אומרים שרק אדם שעדיין לא קיים את מצוות פרו ורבו, שלא הוליד בן ובת, רשאי למכור ספר תורה כדי לישא
    אשה. אבל מי שכבר נולדו לו בן ובת, ונפטרה אשתו, אינו רשאי למכור ספר תורה כדי לשאת אשה (מובא בשו"ע אה"ע א, ח). אבל לדעת הרבה פוסקים, אפילו אדם שכבר קיים
    מצוות פרו ורבו רשאי למכור ספר תורה כדי לישא אשה ולהוליד עוד ילדים (שו"ע שם ובית שמואל טז). ויש אומרים שאפילו אדם שאינו יכול ללדת בנים נוספים, רשאי למכור
    ספר תורה כדי לישא אשה ולחיות עימה בצוותא, שכאמור, גם בזה יש מצווה (חלקת מחוקק אה"ע א, י).
</p>
<a name="6"></a><h2 dir="RTL">
    ו - נשא אשה ולא ילדו עשר שנים
</h2>
<p dir="RTL">
    חייב אדם לפרות ולרבות, ואם נשא אשה ושהה עמה עשר שנים ולא ילדה, אינו רשאי להיבטל ממצוות פריה ורביה. בזמן שהיה מותר לאדם לשאת שתי נשים, היה צריך או לשאת אשה
    נוספת או לגרשנה ולשאת אחרת במקומה. לאחר שנתקבלה גזרתו של רבנו גרשום, שאין אדם יכול לשאת שתי נשים, האפשרות שנותרה היא שיתגרשו ויישא אחרת במקומה. ואם שהו עשר
    שנים בחוץ לארץ ועלו לארץ, אין השנים ששהו בחוץ לארץ עולים בחשבון, מפני שאולי בזכות ישיבת ארץ ישראל יזכו להיבנות (משנה וגמרא כתובות סד, א).
</p>
<p dir="RTL">
    וכל זה בתנאי ששהו ביחד עשר שנים, והיו בריאים, אבל אם הבעל נעדר מביתו למשך תקופה, או שאחד מהם היה חולה, אין מחשיבים תקופה זו למניין עשר שנים. ואם בתוך עשר
    השנים היתה הפלה, מונים עשר שנים מאחר ההפלה (רמב"ם הל' אישות טו, יא-יב).
</p>
<p dir="RTL">
    ולא רק הבעל יכול ליזום גירושין כדי לקיים מצוות פריה ורביה, אלא גם כאשר האשה יודעת שבעלה אינו מסוגל להוליד, ובאה וטוענת שהיא רוצה בנים שתוכל להישען עליהם
    בימי זקנותה, כופים אותו לגרשה, ויתן לה את עיקר כתובתה (רמב"ם אישות טו, י).
</p>
<p dir="RTL">
    ואם למרות שלא נולדו להם ילדים עשר שנים אין הבעל רוצה לגרש את אשתו, נחלקו האמוראים, יש אומרים שהיו כופים את הבעל להתגרש. ויש אומרים שרק משכנעים אותם, למען
    קיום מצוות פריה ורביה (כתובות עז, א). וכיום אין נוהגים לכוף בכוח אלא רק לשכנע (שו"ע אה"ע קנד, י).
</p>
<p dir="RTL">
    בתשובות בגדי כהונה סימן א' נשאל מאיש ירא אלקים ששהה עם אשתו יותר מעשר שנים ולא ילדה וקשים עליו מאוד הגירושים, מפני שהיא אשת חיל ויראת אלקים, ועל ידה יכול
    לעסוק בעבודת ה' ולהתמיד בלימודו, והוא אינו בריא כל כך והיא מסייעת לו, ושאל אם יוכל שלא לגרשה ובמקום זאת לגדל יתום בתוך ביתו, או שמא יענש על כך שאינו מגרשה.
    והשיב שעל פי צירופים של כמה סברות אפשר להקל. ראשית, כיוון שהם גרים בחוץ לארץ, יש אומרים (ראב"ן וסמ"ג) שעשר שנים בחוץ לארץ אינן נחשבות. ועוד, אולי העובדה
    שהוא חולני מעט גורמת שאינו יכול להוליד, וממילא גם אם יתגרש לא יוכל לקיים מצוות פריה ורביה. ועוד, מצוות פריה ורביה כמוה כשאר מצוות, וכמו שבשאר מצוות אין
    כופים אותו להוציא שליש מנכסיו כדי לקיים מצווה, כך גם כאן, שאשתו יקרה לו יותר משליש נכסיו. ובמיוחד שהיא מסייעת לפרנסתו. ועוד, שאולי בלעדיה לא יוכל להתמיד
    בלימודו כפי שהיה רגיל, וכיוון שממילא אין ברור שייפקד מאשה אחרת, יוכל להקל שלא לגרשה.
</p>
<p dir="RTL">
    וכן נהגו בפועל כמה רבנים גדולים שלא נולדו להם ילדים, ולמרות זאת לא התגרשו.
</p>
<a name="7"></a><h2 dir="RTL">
    ו - גיל הנישואין
</h2>
<p dir="RTL">
    שאלת גיל הנישואין היא שאלה מסובכת. בעצם היינו צריכים לומר לכאורה, שכשם שבכל המצוות אדם מתחייב מגיל בר המצווה, כך גם במצוות הנישואין. אלא שמצד שני, ודאי
    שאדם לא יכול להתחתן לפני שהוא מגובש בדעתו ואישיותו, כדי שיוכל לקיים במלוא האחריות את המצווה המרכזית העומדת ביסוד החתונה, מצוות "וְאָהַבְתָּ לְרֵעֲךָ
    כָּמוֹךָ" (ויקרא יט, יח), שאמר האר"י הקדוש שעיקר קיומה הוא בין בני הזוג. וכן לא יתכן שאדם יתחתן לפני שהוא מסוגל לפרנס את משפחתו.
</p>
<p dir="RTL">
    אמרו חכמים במשנה (אבות ה, כא): "בן שמונה עשרה לחופה", כי עד גיל שמונה עשרה ראוי לנער ללמוד תורה ולגבש את השקפת עולמו ואת אישיותו ורק לאחר מכן לשאת אשה. אך
    הוסיפו חכמים ואמרו, שבכל אופן לא יעבור אדם את גיל עשרים ללא אשה, ואם עבר - עבירה היא בידו. ועד גיל עשרים שנה יושב הקב"ה ומצפה לאדם מתי ישא אשה, כיוון שהגיע
    לגיל עשרים ולא נשא, אומר: תפחנה עצמותיו (קידושין כט, ב).
</p>
<p dir="RTL">
    אמנם אם הבחור עוסק בתורה בשקידה, ומתיירא לישא אשה שמא טורח הפרנסה יבטל אותו מלימודו, יכול לדחות את הנישואין לאחר גיל עשרים ולהמשיך ללמוד (שו"ע אה"ע א, ג).
    יש אומרים שמותר לדחות לשם כך את הנישואין עד לגיל עשרים וארבע ולא יותר (יש"ש פ"ק קידושין). ויש אומרים שלשם לימוד מותר לדחות את הנישואין אף מעבר לגיל עשרים
    וארבע (בית שמואל א, ה). עוד צריך לומר, שברור שאין לכוף בחור שמתקשה למצוא את בת זוגו, להתחתן מוקדם עם בחורה שהוא אינו חפץ בה, שכן עיקר המצווה להתקשר באהבה
    אל אשתו. וכן מצינו בדורות האחרונים כמה מגדולי התורה שהתחתנו בסביבות גיל שלושים, ומן הסתם לא מצאו עד אז אשה מתאימה.
</p>
<p dir="RTL">
    כללו של דבר, ברור מדברי חז"ל שישנה עדיפות להתחתן בגיל צעיר, עוד לפני גיל עשרים. אך יחד עם זה צריך לזכור ששלום הבית הוא הבסיס העיקרי לחיי הנישואין, ולכן יש
    לקחת בחשבון עוד כמה שיקולים, כמו הבגרות והבשלות הנפשית, ורכישת בסיס תורני לקראת הקמת המשפחה.
</p>
<p dir="RTL">
    כמו כן אדם שעומד להתחתן צריך לדעת שהוא מסוגל לדאוג לקיומה הכלכלי של משפחתו. וכפי שכתב הרמב"ם (הל' דעות ה, יא): "דרך בעלי דעה - שיקבע לו אדם מלאכה המפרנסת
    אותו תחילה, ואחר כך יקנה בית דירה, ואחר כך ישא אשה... אבל הטפשים מתחילים לישא אשה ואחר כך אם תמצא ידו יקנה בית ואחר כך בסוף ימיו יחזור לבקש אומנות או
    יתפרנס מן הצדקה..."
</p>
<p dir="RTL">
    בדורות האחרונים, הלימודים לקראת רוב המקצועות אורכים זמן רב מאוד, וברור שדחיית הנישואים עד סיום הלימודים המקצועיים היא דחייה ארוכה מדאי. אולם נדרשת אחריות
    מבני הזוג, שידעו להכין תוכנית אחראית, כיצד יתקיימו בעת הלימודים המקצועיים - על ידי לקיחת הלוואות, או עזרה מההורים, או עבודה בצד הלימודים המקצועיים.
</p>
<p dir="RTL">
    ובכן, כבר נאמר בתחילה, ששאלה זו מסובכת וקשה לענות עליה מאחר שהנסיבות משתנות מאדם לאדם. אך היסוד ברור: יש להקדים עד כמה שאפשר את גיל הנישואין, ומרגע שהבחור
    הגיע לבגרות נפשית ומסוגל להתמודד בהצלחה עם חיי המשפחה ועול הפרנסה - אין לעכב יותר את הנישואין.<button type="button" id="1001" onclick="ok.performClick(id);">הערה 1</button>
</p>
<a name="8"></a><h2 dir="RTL">
    ז - מצווה על ההורים לחתן את ילדיהם
</h2>
<p dir="RTL">
    אמרו חכמים (קידושין ל, ב) שמצווה על ההורים לחתן את ילדיהם, כלומר לדאוג ולעזור לנישואי בניהם, שנאמר (ירמיה כט, ו): "קְחוּ נָשִׁים וְהוֹלִידוּ בָּנִים
    וּבָנוֹת, וּקְחוּ לִבְנֵיכֶם נָשִׁים וְאֶת בְּנוֹתֵיכֶם תְּנוּ לַאֲנָשִׁים וְתֵלַדְנָה בָּנִים וּבָנוֹת". כלומר, מצוות פרו ורבו אינה נגמרת בהולדת הילדים,
    אלא היא נמשכת גם אח"כ, כשמגיע תורו של הדור הבא, שאז צריכים ההורים לעזור לבנים ולבנות להתחתן, ובכך להיות שותפים פעילים בהמשכת הדורות. וכיצד ההורים מסייעים?
    ראשית, בעידוד ויעוץ, אך לא רק בזה, עליהם לסייע גם בכסף למימון הוצאות החתונה. וכמו שמבואר בתלמוד, שיתן האב לבת שלו ממון ורכוש, כדי שיתרבו הרוצים לשאתה, ובכך
    יקיים את המצווה להשיא את בניו ובנותיו.
</p>
<p dir="RTL">
    בזמן הזה, שמרבית הצעירים בוחרים את בני זוגם על פי בחינת האופי ומכלול האישיות, והשאלה 'כמה ההורים יתנו?' איננה מרכזית כל כך, ההורים יכולים לקיים את המצווה
    לחתן את ילדיהם, על ידי שידאגו להעניק להם חינוך טוב במוסדות משובחים, ויממנו את לימודי המקצוע שלהם, וילבישום בבגדים נאים, שעל ידי כך יקל עליהם למצוא בן זוג.
    וכן יסייעו להם כפי יכולתם במימון הוצאות החתונה וקניית הרהיטים.
</p>
<p dir="RTL">
    לגבי העזרה לבת אמרו חכמים (כתובות נב, ע), שמצווה על ההורים לצייד את בתם בבגדים נאים לפי מעמדם, וכן ראוי להשתתף בקניית הבית והרהיטים בסכום השווה לכעשירית
    מנכסי ההורים. ומשמע שאכן כך נהגו בקהילות ישראל.
</p>
<p dir="RTL">
    למעשה ברור שהמציאות השתנתה מאז, וכיום הרכוש לא מבטא תמיד את יכולתם הכלכלית של ההורים, וישנו עוד מרכיב מרכזי, שהוא יכולת ההשתכרות החודשית. מכל מקום אפשר
    ללמוד מדברי התלמוד כיוון כללי, שאם יש באפשרות ההורים, עליהם לסייע לילדיהם להקים בית נאמן בישראל.
</p>
<p dir="RTL">
    לעיתים הילדים מתעכבים מלהינשא מפני שהם חוששים שלא יוכלו להסתדר מבחינה כלכלית, ואם יש להורים אפשרות והילדים כבר בשלים לנישואין, מצווה עליהם לסייע לילדיהם
    כדי שיוכלו להקדים את נישואיהם (עיין בהערה 1).
</p>
<p dir="RTL">
    וראוי להורים להשתדל מאוד לחתן את בתם עם תלמיד חכם, ואמרו חכמים בתלמוד (פסחים מט, א): "לעולם ימכור אדם כל מה שיש לו, וישא בת תלמיד חכם, וישיא בתו לתלמיד
    חכם". ופירשו שאין הכוונה כפשוטו, למכור את כל הרכוש, שהרי צריך להשאיר רכוש כדי להתקיים ולהתפרנס, אלא הכוונה שהאב צריך להשתדל מאוד לחתן את בתו עם תלמיד חכם.
    ויש מי שכתב שצריך להוציא לשם כך עד חמישית מנכסיו (התעוררות תשובה ח"ג סימן י"ג וס"ה עפ"י הרמ"א או"ח תרנו, א).
</p>
<a name="9"></a><h2 dir="RTL">
    ח - ענייני ממון
</h2>
<p dir="RTL">
    מובא בתלמוד במסכת קידושין (ע, א): אמר רבה בר רב אדא אמר רב: כל הנושא אשה לשם ממון, יהיו לו בנים שאינם הגונים. והעניין הוא, שהחתונה צריכה להיות מבוססת על
    האהבה שבין בני הזוג, ולא על שום סיבה חיצונית אחרת, ולכן נישואין שנעשו לשם ממון, אינם עולים יפה, וממילא הבנים שנולדים אינם הגונים.
</p>
<p dir="RTL">
    וכן כתב הרמ"א (אה"ע ב, א), שאין לחתן להתקוטט עם משפחת כלתו בעבור הממון, ומי שעושה כן, ומתקוטט עם משפחת כלתו בעבור ממון, אינו מצליח ואין זיווגו עולה יפה.
    והטעם לזה הוא, כי הממון שאדם לוקח עם אשתו בדרך של קטטה או סחיטה אינו ממון של יושר, והעושה כן נקרא נושא אשה לשם ממון. אלא כל מה שיתנו לו חמיו וחמותו יקח
    בעין טובה, ואז יצליח.
</p>
<p dir="RTL">
    <strong>שאלה: </strong>
    האם אפשר לכוף את ההורים לסייע לחתונת ילדם?
</p>
<p dir="RTL">
    <strong>תשובה:</strong>
    אמנם כבר הזכרנו שמצווה על ההורים לחתן את ילדיהם, וכמובן מצווה זו כוללת גם השתתפות כספית. אך מכל מקום המצווה היא שלהם ותחת אחריותם, ואין החתן או הכלה רשאים
    לכוף אותם לזה. וגם בית הדין אינו רשאי לכוף את ההורים לעזור לחתונת בנם, ואפילו הם עשירים. אבל לחתונת הבת, יכול בית הדין לכוף את ההורים, שיש ביכולתם, לסייע
    בשיעור מזערי של קיום חתונה צנועה. וכן כתב הרמ"א לגבי הסיוע לחתונת הבת (אה"ע ע, א): "אף על פי שמצווה ליתן לבתו נדוניה ראויה, מכל מקום אין כופין אותו, אלא מה
    שירצה יתן, רק שישיאן". כלומר, אין בית הדין מחייב את ההורים לעזור לילדיהם לפי רמת עושרם, אבל כופים את אבי הכלה, אם הוא יכול, לתת לכל הפחות שיעור מזערי כדי
    שתוכל להתחתן (שו"ע אה"ע נח, א, חלקת-מחוקק ב).
</p>
<p dir="RTL">
    יש לציין שעיקר הסיוע שדברו בו חכמים, הוא כדי שיוכלו להתחיל את דרכם, בסיוע בקניית רהיטים ואולי תשלום שכר דירה לתקופה מסוימת, ולקיום סעודת חתונה וקניית
    מלבושים מתאימים לחתן ולכלה. אבל אין הכוונה למימון חתונה מפוארת ויקרה, שבאמת אין בה צורך ממשי.
</p>
<p dir="RTL">
    אם כן לסיכום, ראוי שההורים מעצמם יסייעו לחתונות ילדיהם. ואם לא יתנדבו מעצמם, מותר לילדים לדבר ולבקש, אך לא להתקוטט. ואם לא יתנו, ישא החתן את כלתו לשם שמיים
    וה' יצליח את דרכם.
</p>
<p dir="RTL">
    ועוד כדאי לציין, שבתשובות 'אז-נדברו' (ח"ט נ"א) כתב, שמצד הדין אין ההורים צריכים להיכנס לחובות כדי לחתן את ילדיהם. ואחריות זו מוטלת על הילדים, שלמרות שהם
    עומדים להתחתן, עדיין הם מצווים במצוות כיבוד אב ואם, ועליהם לדאוג לכך, שהוריהם לא ישקיעו בחתונתם סכומים גדולים מעבר ליכולתם, שיחסרו להם אח"כ לצורכי הקיום
    השוטף שלהם, וקל וחומר שלא יכנסו לחובות שיעיקו עליהם.
</p>
<a name="10"></a><h2 dir="RTL">
    ט - התערבות ההורים בבחירת בני-זוג
</h2>
<p dir="RTL">
    לא תמיד תפקידם של ההורים קל, מצד אחד הם צריכים לדאוג ולעזור לילדיהם להתחתן, ומצד שני, ההחלטה עצמה עם מי להתחתן - אינה בידם.
</p>
<p dir="RTL">
    אכן לעיתים נוצרות בעיות קשות סביב חתונת הבן. הבן בחר לו את בת זוגו, וחושב שתכונותיה של בחירת ליבו מתאימות לאופיו ולשאיפותיו, וכך גם חושבת הבחורה, אולם
    ההורים מתנגדים, ולדעתם הבחירה אינה מוצלחת. לעיתים ההורים איתנים בדעתם, ואף מאיימים בניתוק הקשרים. ונשאלת השאלה, מה צריכים הבן או הבת לעשות, האם לשמוע בקול
    ההורים ולאבד את בחירת ליבם, או שאין הם צריכים להתחשב בהורים.
</p>
<p dir="RTL">
    להלכה נפסק שאין הבן או הבת צריכים לשמוע בקול הוריהם בעניין זה, ולמרות שיתכן מאוד כי כוונת ההורים לטובת בנם, מכל מקום נתן הקב"ה בחירה חופשית לכל אדם להחליט
    על עתידו ועל חייו. מצוות כיבוד הורים נוגעת לכל מה שקשור ביחסים שבין הבנים להורים, אבל אינה מכריחה את הבנים לוותר על דרך חייהם. נכון שלפעמים ממקרים כאלו
    נוצרות טרגדיות משפחתיות, אולם צריך לדעת שהבן או הבת אינם רכוש של ההורים, אלא בני אדם עצמאיים הזכאים להחליט בעצמם על עתידם. כמובן שמוטלת עליהם חובה לשמוע
    ולהתייעץ עם ההורים, ומן הסתם כוונת ההורים טובה, אולם ההחלטה צריכה להיות של בני הזוג עצמם (רמ"א יו"ד רמ, כה, ועיין לעיל בהלכות כיבוד הורים א, כג).
</p>
<a name="11"></a><h2 dir="RTL">
    י - מצוות הכנסת כלה
</h2>
<p dir="RTL">
    חובה על הציבור לעזור לכל יתום או עני להתחתן. וכן כתוב ב'שולחן-ערוך' (יו"ד רנ, א): "אין לו (לעני) אשה ובא לישא, משיאין לו. ושוכרים לו בית ומציעים לו מיטה
    וכלי תשמישו, ואחר משיאין לו אשה". הרי שצריך לדאוג לצרכי החתונה עצמה, וכן שיהיו להם בית ורהיטים בסיסיים. החתונה צריכה לכלול סעודה עם בשר ויין, וסעודת החתונה
    צריכה להיות יותר מכובדת מסעודת חג. וכן צריך לדאוג שיהיו נגנים או תקליטן, לצורך ריקודי השמחה. וכן צריך לדאוג שיהיו לכלה ולחתן בגדים נאים.
</p>
<p dir="RTL">
    ואין לנו צדקה חשובה וגדולה יותר מלחתן עניים. ואם יש ברשות קופת הצדקה סכום מוגבל שאינו מאפשר לדאוג לכל צרכי העניים, ועומדת בפני גבאי הצדקה השאלה למי לעזור
    תחילה, עליהם להקדים את צרכי הכנסת החתן והכלה לכל הצרכים האחרים (שו"ע יו"ד רמט, טו).
</p>
<p dir="RTL">
    ולא רק זה, אלא אף אם קופת הצדקה ריקה, אין גבאי הצדקה יכולים להשתמט ממצווה חשובה זו, אלא חובתם ללוות כסף ולחתן בו את העניים, ולאחר מכן לאסוף צדקה על מנת
    להשיב את החוב (שו"ע יו"ד רנז, ה).
</p>
<p dir="RTL">
    ואם מרובים העניים, חתנים וכלות, ואין אפילו אפשרות ללוות כסף כדי לחתן את כולם, על פי ההלכה יש להקדים את האשה לאיש, ומחתנים תחילה את הבתולות העניות ורק לאחר
    מכן, כשיוכלו, יחתנו את הבחורים העניים (שו"ע יו"ד רנא, ח).
</p>
<a name="12"></a><h2 dir="RTL">
    יא - האם יכולה הצעירה להתחתן לפני הבכירה?
</h2>
<p dir="RTL">
    רבים משתדלים שלא לחתן אח צעיר לפני האח המבוגר, ובמיוחד מקפידים שלא לחתן אחות צעירה לפני האחות הבכירה. ואכן כמה מן הראשונים, כמו הרשב"ם והרא"ש הזכירו עניין
    זה בהקשר לנישואי בנות צלפחד שהתחתנו לפי סדר גילן. אך בדרך כלל מבססים מנהג זה על דברי לבן ליעקב אבינו (בראשית כט, כו): "לֹא יֵעָשֶׂה כֵן בִּמְקוֹמֵנוּ לָתֵת
    הַצְּעִירָה לִפְנֵי הַבְּכִירָה".
</p>
<p dir="RTL">
    לפני שנזכיר כמה מפרטי המנהג, יש להדגיש שאין איסור מצד הדין לחתן את הצעירה לפני הבכירה, אלא מנהג זה הוא מצד נימוס ודרך ארץ של האחים הצעירים כלפי המבוגרים.
</p>
<p dir="RTL">
    וגם לגבי המנהג, ברור לכולם, שכאשר האחות הצעירה כבר הגיעה לפירקה, אין לה להמתין עד שתתחתן הבכירה, וזאת מפני שהתעכבות והשתהות של הבחורה בגיל שבו רוב בנות
    גילה מתחתנות, עלולה לגרום לתוצאות חמורות. רבות הבנות שהתעכבו בגיל הקובע, ולאחר מכן כשרצו להתחתן, כבר לא נמצא למענם בחור מתאים (שו"ת מהרש"ם ח"ג קלו).
</p>
<p dir="RTL">
    ויש מי שסובר שכל המנהג הזה הוא רק כאשר לשתי הבנות נמצאו חתנים והן עומדות עתה להתחתן, שאז צריכה הצעירה לתת את זכות הקדימה לבכירה שתתחתן לפניה. אך אם לצעירה
    נמצא חתן ולבכירה עדיין לא נמצא חתן, אין להשהות את חתונת הצעירה עד לאחר חתונת הבכירה (אג"מ אה"ע ב, א).
</p>
<a name="13"></a><h2 dir="RTL">
    יב - יציאה מן הארץ לצורך נישואין
</h2>
<p dir="RTL">
    ערך הנישואין גדול כל כך על פי התורה, עד שהתירו חכמים אפילו לצאת מארץ ישראל לחוץ לארץ כדי לשאת אשה. כמובן שלכתחילה עדיף למצוא אשה מבנות הארץ ולא לצאת לחוץ
    לארץ, אך אם נראה לחתן שכאן בארץ הוא לא יוכל למצוא את בת זוגו, מותר לו לצאת לחוץ לארץ. וכל זאת בתנאי שיחזור. אבל לצאת לחוץ לארץ ולהתחתן שם עם אשה שאיננה
    מוכנה לעלות לארץ, על דעת שגם החתן ישאר עימה בגלות - אסור, שכל מה שהתירו לצאת מן הארץ כדי לשאת אשה, הוא רק ליציאה זמנית, של חודשים או מספר שנים, אבל יציאה
    של קבע לא התירו (רמב"ם הל' מלכים ה, ט).
</p>
<p dir="RTL">
    וכל זה דווקא מארץ ישראל לחוץ לארץ, שהרי אסור לעזוב את הארץ לצמיתות. אבל בשתי מדינות בחוץ לארץ, או בשני אזורים בארץ, מותר לחתן להישאר ולגור במדינת אשתו ולא
    לגור ליד הוריו. כמובן שאם הדבר נחוץ להורים עדיף לקיים את רצונם ולגור לידם, אך אם הכלה עומדת על דעתה ורוצה להישאר במקומה, מותר לחתן לדחות את מצוות כיבוד
    הורים כדי לישא אשה (שו"ת הרשב"א המיוחס לרמב"ן סי' ער"ב, ועיין שו"ע יו"ד רלט, ח, ובש"ך שם, ועיין לעיל הלכות כיבוד הורים א, ?).
</p>
<a name="100"></a><h1 dir="RTL">
    הדרכות כלליות בבחירת בן הזוג
</h1>
<a name="14"></a><h2 dir="RTL">
    יג - רגש ושכל בבחירת בן הזוג
</h2>
<p dir="RTL">
    ההחלטה עם מי להינשא מורכבת משני חלקים עיקריים, שכל ורגש. אם רק השכל אומר שכדאי להתחתן, אך הרגש מסרב מאחר שאיננו מסוגל לאהוב את האדם הזה, ודאי שאין להתחתן.
    וכן להפך, אם הרגש אומר שכדאי להתחתן עם בן זוג מסוים, אך השכל מתנגד וטוען שודאי יחסים אלו לא יחזיקו מעמד, ולאחר זמן יפרצו מריבות ואי הבנות, ודאי שגם במקרה
    כזה אין להתחתן. כדי להתחתן צריך שגם השכל וגם הרגש יסכימו.
</p>
<p dir="RTL">
    וכן מצינו בדברי חז"ל, מצד אחד הדרכות הפונות לשכל, שנועדו לקבוע אמות מידה לבחינת בן הזוג ובחירתו, כמו למשל ההדרכה לבדוק את טיבם של אחי הכלה, משום שרוב
    הילדים דומים לאחי הכלה (ב"ב קי, א), וכן בחינת המידות (עיין יבמות עט, א; וקידושין עא ועוד), ובחינת הבריאות (יבמות סד, ב), וכדומה. ומצד שני קובעת הגמרא
    (קידושין מא, א), שחובה על החתן לראות את בת זוגו לפני החתונה, כדי לראות אם יוכל לאהוב אותה. לסיכום, ההחלטה מבוססת על בחינת השכל והרגש.
</p>
<p dir="RTL">
    בענייני הרגש קשה מאוד לקבוע כללים, שהרי כשם שפרצופיהם של בני האדם שונים כך הרגשותיהם שונות, וממילא קשה מאוד לקבוע הדרכות בתחום זה. אפשר בכל זאת לומר, שככל
    שמידותיו של האדם מתוקנות יותר, כך הוא יכול לסמוך יותר על רגשותיו, ולעומת זאת אדם שהוא בעל מידות רעות כגאווה, תאווה וכעס, מסתבר שרגשותיו יטעוהו והוא יטעה
    בבחירת בת זוגו, כגון שהוא יחזר אחר אשה בעלת יופי חיצוני מכזב שעומד בסתירה לאופייה, או אחר אחת שאפשר לבלות איתה בחוץ אבל בתוך הבית החיים איתה יהיו דלים
    מאוד. וכן אשה כזו תעדיף בחור מוחצן שיודע לעשות רושם, ואולי אפילו יצליח להיות עשיר, אבל מידותיו אינן טובות במיוחד.
</p>
<p dir="RTL">
    יש אנשים שיש להם קושי לקבל החלטות, ולקראת החלטות גורליות הם מתמלאים בפחד. וכך בכל פעם שהם מגיעים לקראת החלטה להינשא, כדי לברוח מהצורך להחליט, הם מתחילים
    למצוא טיעונים נגד, והרגש החיובי כלפי בן הזוג נעלם. זה קורה יותר לרווקים ורווקות מבוגרים. והעצה לגביהם להגביר את מקומו של השכל, שכל זמן שעל פי השיקולים
    השכליים ההצעה טובה ונעים להם להיות עם בן הזוג, למרות שבפועל הרגש מסכים לכך באופן חלקי בלבד, מצווה עליהם להתחתן, ובמשך הזמן יזכו לשמחה העצומה שבנישואין.
</p>
<p dir="RTL">
    גם בצד השכלי של ההחלטה אין הדרכות מוחלטות, שהרי לכל אדם מתאימה אשה אחרת, הכל לפי האופי והכשרונות, אך בכל אופן קבעו חכמים כמה כללים עיקריים בבחירת בן הזוג,
    ועל פי הכללים האלו יש להחליט. ומי שנוטה להתלבט, כדאי שיתייעץ עם אדם חכם ומנוסה שמכיר אותו היטב.
</p>
<a name="15"></a><h2 dir="RTL">
    יד - בחינת מידותיו של בן הזוג
</h2>
<p dir="RTL">
    מובא ב'שולחן-ערוך' (אה"ע ב, ב), שבאופן עקרוני כל המשפחות היהודיות מוחזקות ככשרות, ואין אנו חוששים שמא נתערבו בהן גויים, ולכן אפשר להתחתן עימהן לכתחילה ללא
    שום בדיקה.
</p>
<p dir="RTL">
    דרך אגב, לגבי ילדים מאומצים הדין שונה במקצת. בדרך כלל מספיק עד אחד שיעיד על הילד המאומץ שהוא ממשפחה יהודית, אך ילדים שאומצו ממקום שרוב תושביו גויים, צריכים
    שני עדים שיעידו על הילדים שאימם יהודיה, או שהילדים התגיירו (אגרות משה אה"ע א, ז).
</p>
<p dir="RTL">
    נחזור לענייננו, כאמור, כל המשפחות היהודיות בחזקת כשרות, אך החידוש הגדול הוא שאם ישנן שתי משפחות שמתגרות ומתקוטטות ביניהן בקביעות, או משפחה שבניה ידועים
    כחוצפנים ועזי פנים אשר מרבים לריב ולהתקוטט - ראוי שלא להתחתן עימהן, ואף יש לחשוש שמא אינם מזרע ישראל. ואמנם יש מהאחרונים שכתבו, שבעקבות הגלות נתרבו
    המחלוקות בישראל, ואי אפשר לקבוע באופן מוחלט על פי סימנים אלו את זהותה הלאומית של המשפחה (יש"ש קידושין פ"ד סי' ד'; ערוה"ש ב, טו). אך בכל אופן ברור לכולם
    שעדיף להתרחק ממשפחות בעלות תכונות שליליות אלו.
</p>
<p dir="RTL">
    עוד נזכרו ב'שולחן-ערוך' שלוש תכונות שמנו חכמים כתכונות מרכזיות באופיים של בני ישראל, ואלו הן: רחמנות, ביישנות וגמילות חסדים (יבמות עט, א). כמובן שתכונות
    אלו צריכות להיות התכונות המרכזיות שעל פיהן יש לבחור את בן הזוג.
</p>
<a name="16"></a><h2 dir="RTL">
    טו - יחס הגילים בין בני הזוג
</h2>
<p dir="RTL">
    בהקשר לגיל החתן והכלה, כתב ה'שולחן-ערוך' (שו"ע אה"ע ב, ט): "לא ישא בחור זקנה ולא זקן ילדה". כלומר, ברור שאם ישנו הפרש קטן בין גיל החתן לגילה של הכלה, אין
    זה מעכב, אבל כאשר ההפרש גדול - אין להתחתן.
</p>
<p dir="RTL">
    לגבי חתן זקן וכלה צעירה, כתבו מפרשי ה'שולחן-ערוך', 'חלקת-מחוקק' ו'בית-שמואל', שכל האיסור לחתנם הוא דווקא כאשר ההורים משדכים ואולי אף לוחצים עליהם במידה
    מסוימת, שאז סביר שאין כאן אהבה, והנישואין לא יעלו יפה, ויתכן אף שמצב זה יגרום לכלה הצעירה לזנות תחת בעלה הזקן. אך אם הכלה מעצמה נתרצתה להתחתן עם הזקן, הרי
    זה מותר. ואף ידוע על כמה תלמידי חכמים שנולדו מזוגות כאלו, והעיקר הוא שתשרה ביניהם אהבה אמיתית.
</p>
<p dir="RTL">
    עוד הוסיף בעניין זה בעל 'ערוך-השולחן' (אה"ע ב, ו), שאם רצונה של הכלה הצעירה להתחתן עם הזקן מפני עושרו ולא מפני האהבה, אין ראוי שיתחתנו, כי בסופו של דבר
    נפשה תתרגל לעושר ותקוץ בבעלה.
</p>
<p dir="RTL">
    ובמקרה הפוך, שהחתן צעיר והכלה זקנה, אם כבר לא תוכל ללדת ילדים, צריך החתן להימנע מלשאתה, מפני שמוטלת עליו מצוות פריה ורביה. ואם בכל זאת החתן מעוניין להתחתן,
    לכאורה היה נראה שצריך למחות בו שלא יתחתן. אך מכל מקום מובא בתשובות הריב"ש שאף על פי שהחתן טועה ומבטל מצוות פריה ורביה, מכל מקום לא נהגו למחות בידו (רמ"א
    אה"ע א, ג).
</p>
<p dir="RTL">
    לסיכום, אין מניעה מצד ההלכה להתחתן, כאשר הפרש הגילים הוא לא גדול מאוד, בין אם הכלה צעירה ובין אם היא מבוגרת. ואמנם כתב בספר 'שולחן-העזר' שרצוי שהחתן יהיה
    מבוגר מאשתו, אך לעומתו הורו כמה גדולים שאין שום מניעה לישא אשה אפילו כשהיא מבוגרת בכמה שנים מבעלה, וכן היו מקומות שנהגו שהכלה תהיה מבוגרת מהחתן (עיין בספר
    הנישואין כהלכתם ב, מד).
</p>
<a name="17"></a><h2 dir="RTL">
    טז - נישואים בין קרובי משפחה ובני העדה
</h2>
<p dir="RTL">
    אמרו חכמינו ז"ל (ירושלמי קידושין ד, ד): "שיהא אדם דבק בשבטו ומשפחתו", כי על ידי שנושא אשה מבנות משפחתו, האהבה והנאמנות ביניהם גדולה יותר. וכן מובא במסכת
    יבמות (סב, ב): "...הנושא את בת אחותו… עליו הכתוב אומר (ישעיה נח, ט): אָז תִּקְרָא וַה' יַעֲנֶה תְּשַׁוַּע וְיֹאמַר הִנֵּנִי". ומבאר רש"י, שיש לאדם אהבה
    יתירה לאחותו, עוד יותר מאשר לאחיו, ומתוך כך אם ישא לאשה את בת אחותו - יאהבנה מאוד. וכן אמרו במדרש (בר"ר יח, ד), נשא אדם אשה מקרובותיו, עליו הכתוב אומר
    (בראשית ב, כג): "עֶצֶם מֵעֲצָמַי וּבָשָׂר מִבְּשָׂרִי".
</p>
<p dir="RTL">
    וכן עשו האבות, אברהם אבינו היה דוד של שרה אימנו, ורבקה אימנו היתה בת של בתואל שהיה בן דודו של יצחק אבינו, ורחל ולאה האמהות היו בנות דודו של יעקב אבינו.
</p>
<p dir="RTL">
    אלא שכיום נודע כי מנישואין בין קרובים עלולים להיוולד ילדים בעלי מומים שונים, וככל שהקרבה רבה יותר, כך הסיכון גדל. ואכן מצינו שכבר אחד מגדולי הראשונים, רבי
    יהודה החסיד כתב בצוואתו (אזהרה כ"ב) שלא ישא אדם את בת אחיו או בת אחותו, ומן הסתם הבין שיש בכך סכנה ולכן ציווה שלא לנהוג כהמלצת חז"ל.
</p>
<p dir="RTL">
    כמה מגדולי האחרונים בארו שבזמן שהיו נושאין אשה לשם שמיים לא היה מקום לחשש, שזכות המצווה היתה מסייעתם, אבל כאשר נושאין שלא לשם שמיים יש מקום לחשש, וכשראה ר'
    יהודה החסיד שרבים אינם נושאין לשם שמיים צווה שלא ישא קרובותיו (עיין ציץ אליעזר טו, מד; נשמת אברהם אה"ע ב, א, 3).
</p>
<p dir="RTL">
    ונראה לי שאפשר לבאר עוד, שבעבר כשתנאי החיים היו קשים, ואדם היה חשוף יותר לסכנות רעב, מחלות, מלחמות ופרעות, היה ערך עצום ללכידות המשפחתית המורחבת, שבעזרתה
    היה ניתן להתמודד ביתר הצלחה עם הסכנות השונות, ולקיים את תנאי החיים באופן שיאפשר המשכיות ויציבות. לפיכך, התועלת שבנישואין בין קרובי משפחה עלתה על הסיכון
    שבלידת בעלי מומים. אולם כשתנאי החיים השתפרו, כבר אין הכרח קיומי לדאוג ללכידות המשפחתית וממילא צריך להתחשב יותר בסכנה הגנטית שבנישואי קרובים. ולכן כיום
    מומלץ שקרובי משפחה לא ינשאו כדי למנוע מחלות תורשתיות.
</p>
<p dir="RTL">
    <strong>שאלה:</strong>
    האם רצוי להקפיד להינשא עם בן זוג מבני אותה העדה או לא?
</p>
<p dir="RTL">
    <strong>תשובה:</strong>
    אמנם יש מי שכתב שעדיף שהחתן והכלה יהיו בני אותה העדה, או לפחות מעדות הקרובות זו לזו באורחותיהן ומנהגיהן, וזאת משום שבני אותה עדה יוכלו להסתדר ביניהם טוב
    יותר. אך האמת היא שאחר שההמלצה להתחתן עם קרובי המשפחה אינה חלה לגבינו, נדמה שאין לקבוע בזה כללים, ואדרבה מצינו הרבה מאוד זוגות של בני עדות שונות, שמסתדרים
    יפה מאוד ביניהם, ולהפך, השוני המסוים יוצר עניין וגיוון. ואומרים גם שהילדים של בני הזוגות המעורבים מוצלחים ובריאים יותר, שככל שיש יותר שוני ומרחק תורשתי בין
    הגנים של בני הזוג, כך הסיכון ללידת בנים חולים קטן יותר. בנוסף לכך ברור שאחד מהאתגרים הגדולים של תקופתנו הוא מיזוג הגלויות ואיחוד העם לאחר אלפיים שנות פירוד
    וגלות, והנישואים בין בני העדות השונות תורמים את התרומה הגדולה ביותר למיזוג הגלויות. וכן כתב הרב קוק זצ"ל, ששיכחת ייחוסם של השבטים, למרות שיש בזה ערבוב
    וחסרון, מכל מקום זה הכנה לאחדות האומה, שהיא התשתית לגאולת ישראל וישועתו, ומתוך אורה של הגאולה יתגלה כוחו של כל שבט לפי עניינו ללא שום פגיעה באחדות (עיין
    באורות ע' מג).
</p>
<p dir="RTL">
    אמנם מאידך, כאשר המרחק בסגנון החיים גדול מדי, עלולים להיווצר קשיים ואי הבנות. דבר שהיה צריך להיות מובן מאליו או ברמז קל אינו נקלט כלל אצל בן הזוג.
</p>
<p dir="RTL">
    לסיכום, צריך לשקול כל הצעה בכובד ראש, ללא התחשבות בנושא העדתי, ורק כאשר הפערים המנטליים גדולים מדי, יש מקום לבחון ביתר תשומת לב אם ההצעה מתאימה. וכן מי
    שחפץ מאוד לשמור על כל מנהגי עדתו, כולל שמירה על המאכלים המקובלים, ואורחות החיים, רצוי שיחפש לו אשה מבנות עדתו.
</p>
<a name="18"></a><h2 dir="RTL">
    יז - נישואין עם גרושה או אלמנה
</h2>
<p dir="RTL">
    כתב ה'שולחן-ערוך' (אה"ע ב, י): "לא ישא אדם אשה ודעתו לגרשה". במילים אחרות, כשאדם בוחר לו את בת זוגו, הוא צריך לדעת שבחירה זו היא לכל החיים. כמובן שאם
    תתעוררנה בעיות קשות ולא צפויות מותר ואף מצווה להתגרש, אך מלכתחילה התוכנית צריכה להיות לכל החיים.
</p>
<p dir="RTL">
    אבל המציאות לא פשוטה, וקורים מקרים של גירושין, ועולות כמה שאלות: כמה זמן צריך להמתין מהגירושין עד הזמן שיהיה מותר להינשא בשנית? וכן יש לשאול, האם טוב ורצוי
    להתחתן עם גרושה או אלמנה?
</p>
<p dir="RTL">
    לגבי הזמן, קבעו חכמים שאסור לאדם להתחתן עם גרושה, בתוך שלושה חודשים לגירושיה, כדי שאם תלד אפשר יהיה להבחין בבירור אם הילד הוא בנו של הבעל הראשון או השני.
    וכן הדין לגבי אשה שהתאלמנה, אסור לה להתחתן בשנית כל זמן שלא עברו שלושה חודשים. וכדי למנוע כל טעות בעניין הזה, הוסיפו חכמים וגזרו, שאפילו אשה שאינה יכולה
    ללדת יותר, כגון זקנה או עקרה, לא תתחתן לפני שיעברו עליה שלושה חודשים מזמן שנתגרשה או שנתאלמנה (שו"ע אה"ע יג, א).
</p>
<p dir="RTL">
    ולגבי הגבר, לאחר גירושין אין צורך להמתין כלל עד שיוכל לשאת אשה אחרת. אבל אדם שמתה עליו אשתו, אסור לו לישא אשה אחרת עד שיעברו עליו כל שלוש הרגלים, כדי שעל
    ידי שמחת הרגלים יפוג כאב הזיכרון של אשתו המנוחה, ויוכל להיפתח רגשית לקשר חדש. למעשה, יוצא שאלמן צריך לחכות לכל הפחות מעט יותר מחצי שנה עד שיהיה מותר לו
    לשאת אשה בשנית, ולפעמים כדי שיעברו עליו שלוש רגלים יצטרך להמתין כמעט שנה שלמה. אולם ישנם מקרים מיוחדים של צורך גדול, כגון שיש לו ילדים קטנים שהוא אינו
    מצליח להתמודד עם הטיפול בהם, שאז מתירים לו להינשא לפני כן (שו"ע יו"ד רצב, א, ב).
</p>
<p dir="RTL">
    ולשאלת עצם החתונה עם גרושה, ודאי שמצד הדין מותר להתחתן עם גרושה, ואפילו נתגרשה פעמים רבות. אך השאלה היא האם זה מומלץ. אכן מצאנו בתלמוד (פסחים קיב, א) שרבי
    עקיבא ציווה לתלמידו רבי שמעון בן יוחאי שלא ישא אשה גרושה בחיי בעלה. וכתב בעל ה'חתם-סופר' (ח"א קלג), שמכל מקום אין בזה פגם גדול, וציוויו של רבי עקיבא אינו
    אלא משום צניעות, ורבים הנוהגים שלא להיזהר בזה.
</p>
<p dir="RTL">
    אך בכל זאת, לכל הפחות צריכים ללמוד מהדרכתו של רבי עקיבא, שאין להחליט על חתונה עם גרושה בחיפזון, ויש לבדוק היטב את תכונותיה, ואת הסיבות שגרמו לגירושין,
    ולבחון האם סיבות אלו עלולות לגרום שגם נישואיו שלו יעלו על שרטון.
</p>
<a name="19"></a><h2 dir="RTL">
    יח - נישואין עם אלמנה
</h2>
<p dir="RTL">
    יש מהחכמים שאמרו, שאף שמצד הדין מותר לשאת אלמנה שלושה חודשים לאחר פטירת בעלה, מכל מקום המליצו שלא לשאתה, וטעמם, שעל פי הקבלה יכולה להיות הקפדה מצד נפש
    הנפטר כנגד הנושא את אלמנתו, והקפדה זו עלולה לגרום לסכנה לחתן או לאלמנה (שו"ת חיים שאל ב, יט, מהרש"ם ח"ב קמא), ויש גדולים שלא חששו לזה כלל. ויש אומרים שאם
    יש מקום לחשש, אזי רק בתוך שנים עשר חודש מפטירתו, אבל אחר כך ודאי שאין לחשוש. (עיין נישואין כהלכתם ב, נג). ומסופר על הגאון מווילנא שנשא בעצמו אלמנה בת תלמיד
    חכם. ויש שחוששים לזה ועורכים להן תיקון מיוחד. ומכל מקום אם אדם חושש לסכנה, יאמר את התיקון של הרש"ש ובזה יינצל מהסכנה (רב פעלים ב, סוד ישרים א).
</p>
<p dir="RTL">
    לעומת זאת, מובא בספר 'בני-יששכר' בשם המגיד ממזריץ', גדול תלמידי הבעל שם טוב, ורבם של גדולי החסידות, שלא רק שאין לחשוש לכך שהאלמנה תינשא, אלא שאם האלמנה
    ראויה להינשא, כל זמן שאיננה נישאת, אין עלייה לנפש בעלה המנוח. וזאת מפני שכביכול בגללו אלמנתו נשארת בודדה ומסכנה, והדבר נזקף לחובתו.
</p>
<p dir="RTL">
    ואם לאלמנה ישנם ילדים, הרי בנישואין עימה מקיימים מצווה כפולה ומכופלת, נוסף על מצוות הנישואין יש בזה משום חסד וצדקה בדרגה עילאית. שכן מובא בתלמוד (כתובות נ,
    א) הפסוק האומר: "אַשְׁרֵי שֹׁמְרֵי מִשְׁפָּט עֹשֵׂה צְדָקָה בְכָל עֵת" (תהילים קו, ג), ושאלו חכמים: וכי אפשר לו לאדם לעשות צדקה בכל עת? ואם כן מי הוא זה
    המאושר שעושה צדקה תמיד? ועונה רבי שמואל בר נחמני: זה המגדל יתום ויתומה בתוך ביתו ומשיאן.
</p>
<a name="20"></a><h2 dir="RTL">
    יט - השדכן
</h2>
<p dir="RTL">
    מסופר בתלמוד (תענית כו, ב), שלא היו ימים טובים לישראל כחמישה עשר באב וכיום הכיפורים, שבהם בנות ישראל יוצאות בכלי לבן שאולין, ומחוללות בכרמים, והבחורים
    והבחורות היו נפגשים שם כדי למצוא את בן זוגם. אולם כנראה שלא כולם היו נזקקים לכך, ורבים מצאו את זיווגם על ידי שידוך, ומכל מקום מי שלא מצא על ידי שידוך או מי
    שרצה לבחור בעצמו, היה הולך לכרמים בימים המקודשים הללו ומוצא שם את זיווגו. לאחר חורבן בית המקדש מנהג זה התבטל, ובמשך תקופות ארוכות כמעט כל החתונות נערכו
    בעזרת שדכנים, שמתפקידם היה להכיר טוב את החתן והכלה ואת משפחותיהם, ועל פי שיקול דעת שכלי, להציע הצעות מתאימות.
</p>
<p dir="RTL">
    הואיל ומצוות הנישואין מרכזית וחשובה, ממילא ברור שישנה מצווה, למי שיכול, לעסוק בשדכנות. ואף יש בזה משום הידבקות במידותיו של הקב"ה, ראשית, בזה שהשדכן גומל
    חסד עם בני הזוג. ועוד שאמרו חכמים, שמאז בריאת העולם הקב"ה עצמו עוסק בשדכנות ועוזר לבני הזוג למצוא זה את זה (ברא"ר סח, ד). אמרו בשם החוזה מלובלין, ששדכן
    המכוון לשם שמיים יזכה לבנים תלמידי חכמים.
</p>
<p dir="RTL">
    צריך לשלם לשדכן עבור השידוך. והתשלום הוא לפי המנהג המקובל באותו מקום או באותו חוג שבו נעשה השידוך. ישנם שנוהגים לשלם לשדכן אחוזים מסוימים מסכום הכסף
    שההורים מקציבים לרשות החתן והכלה, ויש שמשלמים סכום קבוע עבור כל שידוך. וברור שאם נעשה שידוך במקום שנוהגים לשלם, אף שלא דובר על שכר השדכן, חייבים לשלם לו
    כמקובל. החובה לשלם היא לכל מי שעשה שידוך, ואפילו אם במקצועו הוא אינו שדכן. ואפילו אם בא להציע את השידוך ביוזמתו, בלא בקשה מצד המשפחה (שו"ת מהר"ש ענגל ג,
    טו). ומקובל היה לומר, שאם התגלעו קשיים בשלום בית או בלידת בנים, זה משום שלא שילמו לשדכן את שכרו כראוי.
</p>
<p dir="RTL">
    משלמים שכר שדכנות עבור שידוך שהצליח, אבל עבור הצעה שלא הצליחה, אין משלמים שכר טרחה, ואפילו לא עבור ההוצאות הכספיות שהשדכן הוציא (הנישואין כהלכתם ד, לז,
    עפ"י מרדכי וב"י).
</p>
<p dir="RTL">
    ישנם כיום חוגים שבהם אין נוהגים לשלם עבור שידוך, ורק כאשר מדובר בשדכן מקצועי שהשדכנות היא פרנסתו, וסוכם מראש שישלמו לו - משלמים. ואכן במקום שלא נהגו לשלם,
    אין חובה לשלם. ויש להוסיף, שעיקר שכר השדכנות שפעם כולם נהגו לשלם, היה על ההסכמים הכספיים שבין שתי המשפחות. כי חלק נכבד ממלאכתו של השדכן היתה, לערוך את
    ההסכמים שבין שני הצדדים, איך תיערך החתונה, איזה בית יעניקו ההורים לזוג, כמה ייתן כל צד וכו'. ולכן באותם החוגים שבהם השדכן אינו מתערב כלל בנושאים הממוניים,
    יש מקום לטעון, שאין צורך לשלם לשדכן (עיין נישואין כהלכתם פרק ד').
</p>
<p dir="RTL">
    אמנם נראה למעשה, שראוי מאוד לשלם שכר הגון לכל שדכן, מפני שגם בלא להיכנס לסוגיות הממוניות עדיין מלאכתו מסובכת, דורשת השקעת זמן מרובה, ופעמים רבות כפוית
    טובה. ואם בעבר אפשר היה לטעון, שהואיל והשדכנים אינם עוסקים בהסכמי הממון, מלאכתם קלה, הרי שבפועל אנו רואים שאנשים מתקשים מאוד למצוא את זיווגם, ותופעת
    הרווקות המאוחרת מתרחבת, מחוסר אנשים שמוכנים להשקיע את זמנם בשדכנות. לפיכך יש צורך לעודד אנשים לעסוק באופן רציני בשדכנות. וכדי שהמוכשרים לכך ישקיעו בזה את
    הזמן הנדרש, צריך לשלם להם בעין יפה, כמה אלפי שקלים לכל שידוך שמצליח, ועל ידי כך יהיה להם מרץ להמשיך במלאכת הקודש, תוך ספיגת האכזבות והעלבונות שבדרך. וכיוון
    שכך, גם יש לחוש שמי שאינו משלם למי שעוסק בשדכנות את שכרו בעין יפה, יתגלעו בחייו הזוגיים קשיים, מפני שהוא מרפה את ידיהם של השדכנים ומתיש את כוחם מלעזור
    לרווקים אחרים למצוא את זיווגם.
</p>
<p dir="RTL">
    אמנם רבנים רבים אינם מצפים לתשלום כאשר הם משדכים את תלמידיהם, ושכרם הוא שהזוג חי חיים מאושרים. ואזי אין חובה לשלם, ואין לחוש שמא יתגלעו קשיים בחיי בני
    הזוג.
</p>
<p dir="RTL">
    יש להוסיף שאין נכון לשלם לשדכנים מקצועיים תשלום גבוה מראש, אלא בעת הרישום אפשר לשלם מאה שקלים או מעט יותר. אבל אם השידוך מצליח אזי נכון לשלם סכום גבוה של
    אלפי שקלים, כפי שיסוכם.
</p>
<p dir="RTL">
    ראוי לבני קהילה שמוצאים שרבים מצעירי קהילתם אינם מוצאים את זיווגם, שימנו אדם מתאים שיעסוק בשידוך בני הקהילה. וצריך לדעת שמלאכת השדכן אינה מסתיימת בהצעת
    שידוכים, אלא עיקר מלאכתו בליווי וייעוץ.
</p>
<div style="display:none;">
    <br clear="all"/>
    <hr align="right" size="1" width="33%"/>
    <div id="ftn1">
        <p dir="RTL">
            <a href="#_ftnref1" name="_ftn1" title="">[1]</a>
            . כדאי להוסיף עוד היבט לשאלה זו, גיל הנישואין משפיע מאוד על גידול המשפחה. במשך מאתים ועשר שנים עם ישראל גדל במצרים משבעים נפש לששים ריבוא גברים מעל
            גיל עשרים. אם גיל הנישואין הממוצע היה 15, אזי די היה שכל אשה תלד 6 ילדים, כשההפרש הממוצע בין הלידות - שנתיים. אבל אם גיל הנישואין הממוצע היה 22 אזי
            היתה צריכה כל אשה ללדת 12 ילדים כדי להגיע לששים ריבוא. דוגמא נוספת, משפחה שממוצע הילדים בה הוא ששה, אם גיל הנישואין הממוצע יהיה 21, אזי יהיו לאבות
            המשפחה כשיגיעו לגיל שבעים ושבע 150 צאצאים, ואם גיל הנישואין הממוצע שלהם יהיה 25 יהיו להם בגיל שבעים ושבע 46 צאצאים. ויש לזה כמובן היבט כלל ישראלי,
            בדור השואה והתקומה.
        </p>
    </div>
</div>
