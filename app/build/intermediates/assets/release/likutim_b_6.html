<a name="0"></a><h1 align="center" dir="RTL">
    ו - מהלכות צדקה
    <button type="button" id="1001" onclick="ok.performClick(id);">הערה 1</button>
</h1>
<a name="1"></a><h2 dir="RTL">
    א - מצוות הצדקה
</h2>
<p dir="RTL">
    מצווה לתת צדקה לכל יהודי הנצרך לה, שנאמר (דברים טו, ז-ח): "כִּי יִהְיֶה בְךָ אֶבְיוֹן מֵאַחַד אַחֶיךָ בְּאַחַד שְׁעָרֶיךָ בְּאַרְצְךָ אֲשֶׁר ה' אֱלוֹהֶיךָ
    נֹתֵן לָךְ, לֹא תְאַמֵּץ אֶת לְבָבְךָ וְלֹא תִקְפֹּץ אֶת יָדְךָ מֵאָחִיךָ הָאֶבְיוֹן. כִּי פָתֹחַ תִּפְתַּח אֶת יָדְךָ לוֹ וְהַעֲבֵט תַּעֲבִיטֶנּוּ דֵּי
    מַחְסֹרוֹ אֲשֶׁר יֶחְסַר לוֹ". כשנדייק בפסוקים נמצא שמי שיכול לתת צדקה ואינו נותן, בנוסף לכך שהוא מבטל מצוות עשה, עובר גם על איסור, כפי שנאמר: "לֹא
    תְאַמֵּץ אֶת לְבָבְךָ וְלֹא תִקְפֹּץ אֶת יָדְךָ מֵאָחִיךָ הָאֶבְיוֹן".
</p>
<p dir="RTL">
    מצוות הצדקה היא מן המצוות הגדולות שבתורה, ואמרו עליה חכמים: "שקולה צדקה כנגד כל המצוות" (ב"ב ט, א). והנותן צדקה מתדבק במידתו של הקב"ה שמחייה ומפרנס את
    ברואיו. וכיוון שהצדקה מוסיפה חיים לעולם, לכן היא מצילה מן המיתה, שנאמר: "וּצְדָקָה תַּצִּיל מִמָּוֶת" (משלי י, ב).
</p>
<p dir="RTL">
    מצוות הצדקה אינה רשות אלא חובה שהתורה מטילה על כל יחיד ועל החברה בכללותה. ועניינה, לעזור ולתמוך בחולים וזקנים, יתומים ואלמנות, שאינם יכולים לקיים את עצמם.
    ומי שמשתמט מקיום חובת הצדקה, נחשב כאילו עובד עבודה זרה (ב"ב י, א), כי הוא משלים עם החסרונות שיש בעולם, כדרכם של עובדי עבודה זרה, שאינם מאמינים באפשרות לתקן
    את העולם. ואמרו חכמים: "כל המקיים נפש אחת מישראל מעלה עליו הכתוב כאילו קיים עולם מלא" (משנה סנהדרין ד, ה). ועל ידי שאנו מתמודדים עם הקשיים שישנם בעולם,
    ומסייעים לסובלים ולמסכנים, אנו מתקנים את העולם ומקרבים את הגאולה, וכפי שאמרו חכמים: "גדולה צדקה שמקרבת את הגאולה, שנאמר (ישעיהו נו, א): כֹּה אָמַר ה'
    שִׁמְרוּ מִשְׁפָּט וַעֲשׂוּ צְדָקָה כִּי קְרוֹבָה יְשׁוּעָתִי לָבוֹא וְצִדְקָתִי לְהִגָּלוֹת" (ב"ב י, א).
</p>
<p dir="RTL">
    מגמתה של הצדקה לסייע לקיומם של אחינו בדרך מכובדת. ולכן המעלה הגדולה ביותר של הצדקה, היא לסייע לעני לעמוד על רגליו בכוחות עצמו, כך שלא יצטרך יותר לבקש צדקה,
    שנאמר (ויקרא כה, לה): "וְכִי יָמוּךְ אָחִיךָ וּמָטָה יָדוֹ עִמָּךְ וְהֶחֱזַקְתָּ בּוֹ". למשל, העוזר לעני למצוא עבודה מסודרת או מסייע לו ללמוד מקצוע שיוכל
    להתפרנס על ידו בכבוד, מקיים את מצוות הצדקה באופן המעולה ביותר, מפני שזו הדרך המכובדת והיעילה ביותר לחלץ את העני מעוניו.
</p>
<p dir="RTL">
    וכאשר אין אפשרות לעזור לעני לעמוד על רגליו בכוחות עצמו, או מפני שאין בכוחנו למצוא לו עבודה או ללמדו מקצוע, או שהעני חולה ואינו מסוגל לעבוד, אזי המצווה
    לדאוג לקיומו. וככל שנותנים לו את העזרה בדרך מכובדת יותר, כך הצדקה מעולה יותר. וככל שנותנים לו את הצדקה בדרך שמביישת אותו יותר, כך היא במדרגה נמוכה יותר
    (עיין שו"ע יו"ד רמט, ו-יג).
</p>
<br clear="all"/>
<p dir="RTL">
    כדי לקיים את מצוות הצדקה, היו בני הקהילות ממנים גבאים על קופת הצדקה, והיתה להם סמכות לגבות צדקה מכל אנשי הקהילה שמסוגלים לתת, ומתוך הקופה היו מפרנסים את
    עניי העיר ונותנים להם את צורכיהם הבסיסיים (שו"ע יו"ד סימן רנו).
</p>
<a name="2"></a><h2 dir="RTL">
    ב - עד כמה צריך לעזור
</h2>
<p dir="RTL">
    <strong>שאלה</strong>
    : מי הוא עני שצריך לתת לו צדקה, האם הדבר תלוי בהרגשתו האישית של העני, או שישנם כללים קבועים?
</p>
<p dir="RTL">
    <strong>תשובה</strong>
    : ככלל, עני הוא מי שאין ביכולתו לקנות את הדברים שנחשבים בסיסיים אצל רובה הגדול של האוכלוסייה בארץ שבה הוא גר. אולם במקרים מיוחדים יש גם עוני אישי, של אדם
    שהיה רגיל לחיי רווחה וירד מנכסיו, וקשה לו מאוד להתרגל למצבו החדש, והמצווה לעזור לו למשך זמן מסוים לקיים את שגרת חייו הקודמת עד שיתרגל למצבו הכלכלי החדש.
</p>
<p dir="RTL">
    וזהו שנאמר (דברים טו, ז-ח): "כִּי יִהְיֶה בְךָ אֶבְיוֹן... לֹא תְאַמֵּץ אֶת לְבָבְךָ וְלֹא תִקְפֹּץ אֶת יָדְךָ מֵאָחִיךָ הָאֶבְיוֹן. כִּי פָתֹחַ תִּפְתַּח
    אֶת יָדְךָ לוֹ... דֵּי מַחְסֹרוֹ אֲשֶׁר יֶחְסַר <strong>לוֹ</strong>".
</p>
<p dir="RTL">
    אמרו חכמים, אם היה עשיר שהיה רגיל לצאת כשהוא רכוב על סוס ועבד רץ לפניו, וירד מנכסיו, נותנים לו סוס ועבד. "אמרו עליו על הלל הזקן, שלקח לעני בן טובים אחד סוס
    לרכוב עליו ועבד לרוץ לפניו. פעם אחת לא מצא עבד לרוץ לפניו, ורץ לפניו שלושה מילין" (כתובות סז, ב). וכן אם היה רגיל להתלבש בבגדים יקרים ולאכול מאכלים יקרים -
    נותנים לו, שנאמר "אֲשֶׁר יֶחְסַר לוֹ". לו - לפי עניינו ורגילותו, שאם היה עשיר והתרגל לחיי פאר ורווחה וירד מנכסיו, יסבול כל כך מחסרונם עד שאולי ימות מכאב
    לב.
</p>
<p dir="RTL">
    אלא שיש לסייג זאת בשני כללים. <strong>א)</strong> אם ישנם עניים יותר שעדיין לא קיבלו את צורכיהם הבסיסיים, יש להקדימם, שזה הכלל: העני יותר קודם. לפיכך, רק
    לאחר שסיפקו את הצרכים הבסיסיים של כל העניים, באוכל, מלבוש, דיור וחינוך הילדים, ויש עדיין אפשרות לתת עוד צדקה מן הקופה הציבורית או מאנשים פרטיים - חובה לתת
    לעשיר את צורכו "אֲשֶׁר יֶחְסַר לוֹ". <strong>ב)</strong> יש לחנך את העשיר שירד מנכסיו לחיות בפשטות כדי שלא ייפול למעמסה כבדה על הציבור שיצטרך לספק לו במשך
    כל חייו סוס לרכוב עליו ועבד לרוץ לפניו. שכל מה שנצטוונו הוא להקל עליו את הירידה עד שיתרגל לחיי פשטות. ואולי אם נסייע לעשיר שירד מנכסיו לשמור על מעמדו למשך
    תקופה מסוימת, יוכל לשקם את עסקיו ולעמוד על רגליו. אבל אם מתברר שעסקיו אבדו, עליו להתרגל לחיי פשטות.
</p>
<p dir="RTL">
    ומה שהלל הזקן רץ לפני אותו עני בן טובים, היה כפי הנראה לפנים משורת הדין, כפי דרכו המיוחדת של הלל הזקן שהיה רגיל להעביר על מידותיו. ואולי אותו עני בן טובים
    היה במצב נפשי קשה כל כך עד שידע הלל הזקן שאם לא יכבדו יוכל למות מרוב צער. ומי יודע, אולי אחרי אותה ריצה של הלל הזקן הרהר אותו עני בליבו שאין ראוי לו להמשיך
    ולהתפנק כל כך, והשלים עם מצבו החדש, וקיבל על עצמו לחיות מעתה בפשטות.
</p>
<a name="3"></a><h2 dir="RTL">
    ג - צדקה על ידי גבאים חכמים והגונים
</h2>
<p dir="RTL">
    <strong>שאלה</strong>
    : כיצד עדיף לחלק את הצדקה, האם על ידי גבאים או שכל אדם יחליט לעצמו למי לתת צדקה?
</p>
<p dir="RTL">
    <strong>תשובה</strong>
    : הסדר הנכון לתת צדקה דרך גבאֵי צדקה חכמים והגונים (עי' שו"ע יו"ד רמט, ז; רנז, א-ב). מפני שמי שאינו יודע כיצד לעזור לעניים עלול בלי כוונה להעמיק את מצוקתם,
    מפני שבמקום לעודדם לעבוד, ירגילם להעדיף את הכסף הקל שבא מהצדקה על פני הכסף הקשה שבא מעבודה. אבל באמת לא ייטב לעני מכך, להיפך, הוא יהיה שפל בעיני עצמו
    ובעיני משפחתו. קיום שכזה ישפיע עליו לרעה, ועלול לפתח אצל ילדיו אופי מקולקל.
</p>
<p dir="RTL">
    ומי שאינו מכיר היטב את העני, יכול לטעות בעני שאינו הגון, שמבקש נדבות מפני שהוא מכור להימורים או סמים או אלכוהול. ומי שנותן צדקה לעניים שאינם הגונים אין
    בידו שכר מצווה (ב"ק טז, ב).
</p>
<p dir="RTL">
    אבל גבאֵי צדקה טובים וחכמים יודעים כיצד לעזור באופן יעיל לעניים הגונים. פעמים שהגבאי צריך להתנות את מתן הצדקה בזה שהעני יעבוד, ועל כל שקל שירוויח יוסיפו לו
    עוד שקל. לפעמים צריכים למצוא לו עבודה, שהמעסיק מוכן לשלם עבורה סך של אלפיים ש"ח לחודש, ויוסיפו לו בלא שידע עוד אלפיים ש"ח מכספי צדקה, כדי שהוא ומשפחתו
    יחשבו, שהוא זה שמפרנס בעבודתו המסורה את המשפחה. כך יעזרו גם לקיומו החומרי וגם למעמדו המוסרי בעיני עצמו ומשפחתו.
</p>
<p dir="RTL">
    וגם כאשר מדובר באדם שאינו מסוגל כלל לעבוד וצורכי משפחתו מרובים, וצריך לסייע לו באופן שוטף בצדקה, מכל מקום גבאי הצדקה צריכים להשגיח שהצדקה שהם נותנים לו
    תנוצל כראוי, למזון ולבוש, וחינוך הילדים לתורה ודרך ארץ. ולא לקניית מותרות או הימורים או משקאות חריפים. במקרים שיש חשש שהכסף ילך לצרכים מיותרים או שליליים,
    אסור לתת לו כסף אלא רק מצרכים.
</p>
<p dir="RTL">
    ואם יש עני שצריך לעזור לו, אבל מפני רגישותו המוסרית אינו מעוניין לקבל עזרה, צריכים לפייסו בדברים, ולומר לו שהכל מן השמים, וגלגל הוא שחוזר בעולם, ואילו הוא
    היה עשיר, ודאי היה עוזר לחבריו, ועל כן כשהוא עני, עליו לקבל צדקה ולהתבונן בצדדים היפים שבחייו ולשמוח בהם, ולדעת שהכל לטובה.
</p>
<p dir="RTL">
    כללו של דבר, נכון לתת את הצדקה דרך אנשים חכמים והגונים, שיודעים כיצד לעזור לעניים, והם גבאי הצדקה. וגם לכך רמזו חכמים, באומרם: "עניי עירך קודמים". בנוסף
    לכך שהחובה המוסרית כלפי הקרובים קודמת, עניי העיר מוכרים, וניתן לעזור להם באופן נכון ומדויק, בלא לטעות בעניים שאינם הגונים.
</p>
<p dir="RTL">
    כאשר אפשר, טוב שגבאֵי הצדקה יעבדו בשיתוף פעולה מלא עם אנשי החינוך ועובדי מחלקת הרווחה, כך יוכלו ביחד, עם המשאבים הממלכתיים והמקומיים, לעזור באופן היעיל
    ביותר לעניים. אולם חובה לציין, כי למרבה הצער, פעמים שעובדי הרווחה אינם מבינים כראוי את מלאכתם, או שאינם מכירים היטב את הנזקקים לשירותיהם, או שאינם חרוצים
    דיים לשתף פעולה עם הכוחות שבשטח. ואזי אין ברירה אלא לפעול באופן המיטבי עם הכוחות שבקהילה, תוך תקווה שעובדי הרווחה לא יפריעו.
</p>
<a name="4"></a><h2 dir="RTL">
    ד - כמה לתת לעני המחזר על הפתחים
</h2>
<p dir="RTL">
    <strong>שאלה</strong>
    : כמה צדקה ראוי לתת לעני הדופק על דלת הבית ומבקש צדקה?
</p>
<p dir="RTL">
    <strong>תשובה</strong>
    : בתלמוד (בבא בתרא ט, א) מבואר כי אין ראוי לתת לעני המחזר מתנה גדולה, ומאידך אין לפוטרו בלא כלום, אלא צריך לתת לו מתנה מועטת. כלומר כשיעור שניתן לקנות בו
    דבר מה לאכול. בימינו אפשר להעריך זאת בחצי שקל. ויש אומרים שדי בשיעור פרוטה, שהוא כשתי אגורות, וכיוון שאין מטבע כזו, ייתן עשר אגורות.
</p>
<p dir="RTL">
    ולא יותר מכך, שהואיל והתרגל לחזר על הפתחים, מי יודע כמה יאסוף, ואולי כבר אינו נזקק כל כך ואף על פי כן הוא ממשיך לאסוף צדקה ומכשיל אנשים בנתינת צדקה לעני
    שאינו הגון. והנותן צדקה לעניים שאינם הגונים אין בידו שכר מצווה (ב"ק טז, ב).
</p>
<p dir="RTL">
    ואף אם זה שמחזר על הפתחים נזקק באמת לצדקה, לא ברור שצריך להקדימו, שהרי לפי כללי ההלכה יש להקדים את העניים הקרובים והשכנים, ומי יודע אם זה שמחזר על הפתחים
    נזקק לצדקה יותר מהם.
</p>
<p dir="RTL">
    ואף אם יש בידו מכתב המלצה מרבנים חשובים, עדיין אין זה אומר שהוא נזקק יותר מקופת הצדקה המקומית, או מוסדות התורה והחסד הקרובים למקומו וליבו של התורם.
</p>
<p dir="RTL">
לפיכך, ראוי לכל אדם שיחלק את מעשר הכספים מרווחיו ומשכורתו על פי שיקול דעתו, ובזה יצא ידי חובת מצוות צדקה, ולאותם עניים שמחזרים על הפתחים ייתן מתנה מועטת.    <strong></strong>
</p>
<a name="5"></a><h2 dir="RTL">
    ה - סדר קדימה בצדקה
</h2>
<p dir="RTL">
    <strong>שאלה</strong>
    : צרכי העניים מרובים, כיצד יקבע אדם למי לתת צדקה?
</p>
<p dir="RTL">
    <strong>תשובה</strong>
    : שלושה עקרונות ישנם בסדר הקדימה, והם אותם העקרונות שלמדנו במצוות ההלוואה (לעיל ה, יא-יג).
</p>
<p dir="RTL">
    שלושת העקרונות רמוזים בפסוק (דברים טו, ז): "כִּי יִהְיֶה בְךָ אֶבְיוֹן מֵאַחַד אַחֶיךָ בְּאַחַד שְׁעָרֶיךָ בְּאַרְצְךָ אֲשֶׁר ה' אֱלוֹהֶיךָ נֹתֵן לָךְ, לֹא
    תְאַמֵּץ אֶת לְבָבְךָ וְלֹא תִקְפֹּץ אֶת יָדְךָ מֵאָחִיךָ הָאֶבְיוֹן". העיקרון הראשון הוא <strong>'אֶבְיוֹן'</strong>, את היותר אביון, היינו יותר נצרך
    לעזרה - יש להקדים, לכן יש להקדים הנצרך למזון על פני הנצרך ללבוש, ואת הנצרך ללבוש על פני הנצרך לרהיטים. העיקרון השני: <strong>'מֵאַחַד אַחֶיךָ'</strong>, את
מי שנחשב יותר אַחֶיךָ - צריך להקדים. לכן הורים קודמים לבנים גדולים, בנים קודמים לאחים, אחים קודמים לדודים, ודודים קודמים לבני דודים. העיקרון השלישי:    <strong>'בְּאַחַד שְׁעָרֶיךָ'</strong>, עניי עירך קודמים לעניי עיר אחרת. כשיש התנגשות בין שני עקרונות, העיקרון הראשון קודם לשני, והשני לשלישי (כפי שהתבאר
    לעיל ה, יג). עוד הלכה למדנו מהפסוק, שעניי ארץ ישראל קודמים לעניי חוץ לארץ, שנאמר: "<strong>בְּאַרְצְךָ</strong> אֲשֶׁר ה' אֱלוֹהֶיךָ נֹתֵן לָךְ" (שו"ע רנא,
    ג).
</p>
<p dir="RTL">
    עוד צריך להוסיף, שגם חבר טוב נחשב לעיתים כקרוב שיש להקדימו. וכן קירבה רעיונית נחשבת קירבה, ולכן אדם הרוצה לתרום לישיבות, ראוי שיקדים ישיבות שקרובות להשקפת
    עולמו על פני ישיבות הרחוקות מהשקפת עולמו.
</p>
<p dir="RTL">
    חשוב לציין שיש מצבים שבהם הדרכת ההלכה ברורה ונחרצת, ואזי אין לסור ממנה. למשל, כאשר גם האח וגם בן הדוד זקוקים לצדקה, ושניהם במצב כלכלי דומה, ברור שיש להקדים
    את האח. וכן כאשר האח זקוק קצת לעזרה, ואילו בן הדוד עומד לגווע ברעב, ברור שבן הדוד קודם. אבל כאשר בן הדוד זקוק לעזרה יותר מהאח, אבל ההבדל ביניהם אינו גדול,
    בזה הדרכת ההלכה אינה נחרצת, ובמקרה כזה צריך כל אדם להחליט בעצמו את מי להעדיף. וככלל צריך לדעת שפעמים רבות קשה לקבוע מי יותר נצרך, מפני שהאנשים וצורכיהם
    שונים מאוד זה מזה. ובכל המקרים הללו צריך האדם להחליט על פי שיקול דעתו ונטיית ליבו, ופעמים שכדי להחליט נכון, צריך להתייעץ עם אדם חכם.
</p>
<a name="6"></a><h2 dir="RTL">
    ו - צדקה לישיבות
</h2>
<p dir="RTL">
    כשם שבכל הלכות הצדקה והחסד יש להקדים את הקרוב יותר, שנאמר (שמות כב, כד): "אֶת הֶעָנִי <strong>עִמָּךְ</strong>", ומי שיותר <strong>עִמָּךְ</strong> יותר
    קודם. כך גם אדם שמתלבט לאיזה ישיבות לתרום, עליו להקדים ולתרום לישיבות שקרובות אליו יותר.
</p>
<strong>
    <br clear="all"/>
</strong>
<p dir="RTL">
    וכמה סוגי קירבה ישנם:
</p>
<p dir="RTL">
    קירבה אישית, קירבה רעיונית וקירבת מקום.
</p>
<p dir="RTL">
    אדם שלמד בישיבה מסוימת, הקירבה שלו לאותה ישיבה היא קירבה אישית, כיוון שהוא עצמו למד בה, ולכן עליו להקדימה לשאר הישיבות, ואת החלק הראשון של התרומה עליו
    להפריש לטובתה. ובמיוחד כיום שרוב אלו שלומדים בישיבות אינם משלמים סכום שמכסה את כל ההוצאות שהישיבה מוציאה עליהם. לפיכך ראוי לכל בוגר ישיבה שיעשה לעצמו
    חשבון, כמה כסף בערך הוציאו עליו בשנות שהותו בישיבה, ויעשה מאמץ לתרום לפחות סכום שכזה לישיבה.
</p>
<p dir="RTL">
    ישנה גם קירבה רעיונית. התורה רחבה מיני ים, ולכל ישיבה ישנו דגש מיוחד. יש שמדגישים יותר את השמחה, ויש את המוסר. יש את אהבת הארץ, ויש את אהבת העם. יש ישיבות
    שמדגישות את השייכות שלהם ליישוב הארץ, לצבא, לקיבוץ גלויות, ויש ישיבות שפחות מדגישות צדדים אלו. יש ישיבות שמדגישות את ההבדל שבין דתיים לחילוניים, ויש ישיבות
    שמדגישות את המשותף שבכל ישראל. וכל אדם צריך לתרום לישיבות הקרובות יותר לרוחו ולהשקפת עולמו. ואין בכך שום פירוד, להיפך, על ידי ריבוי הדעות והרעיונות מופיעה
    התורה בשלימות גדולה יותר. וכל אחד צריך להיות נאמן להשקפת עולמו, ולשם שמים, מתוך אהבת ישראל, לסייע לישיבה המתאימה להשקפתו.
</p>
<br clear="all"/>
<p dir="RTL">
    הקירבה השלישית והאחרונה בסדר החשיבות היא הקירבה המקומית. מי שמתלבט בין שתי ישיבות, ששתיהן קרובות לרוחו, אלא שאחת בעיר אחרת והשניה בעירו, עליו להקדים את
    הישיבה שבעירו.
</p>
<p dir="RTL">
    ברוך ה' בזמנינו נתמעטו מאוד העניים, וגם תוקנו במדינת ישראל מספר חוקים המסייעים מאוד למשפחות שבמצוקה. ולכן כתבו ואמרו גדולי דורנו, שבדרך כלל הצדקה המעולה
    ביותר כיום, היא תרומה לישיבה. שעל ידי זה מחזקים את הצד הפנימי הרוחני של ישראל. ועוד, שהבחורים הלומדים בישיבה נחשבים לעניים, מאחר שמצד אחד הם עדיין לא
    הספיקו לבסס את מעמדם הכלכלי, ומן הצד השני מאחר שהם מבוגרים הוריהם אינם חייבים לפרנסם ולהחזיקם.
</p>
<a name="7"></a><h2 dir="RTL">
    ז - חיוב מעשר כספים
</h2>
<p dir="RTL">
    מצווה מן המובחר לתת חמישית מהרווחים לצדקה, ומידה בינונית לתת מעשר מן הרווחים, והנותן פחות, מקיים את מצוות הצדקה כמידת עין רעה (שו"ע יו"ד רמט, א).
</p>
<p dir="RTL">
    <strong>שאלה</strong>
    : האם חובה לתת מעשר כספים ומה המקור לכך?<strong> </strong>
</p>
<p dir="RTL">
    <strong>תשובה</strong>
    : לדעת מיעוט הפוסקים החיוב מן התורה (כן משמע מתוספות תענית ט, א), ויש סוברים שהחיוב מדברי חכמים (ט"ז יו"ד שלא, לב), ויש סוברים שהחיוב מחמת מנהג (ב"ח שם).
</p>
<br clear="all"/>
<p dir="RTL">
    אלא שצריך להדגיש, שלמרות שיש אומרים שהמקור למצוות מעשר כספים הוא במנהג, אין זה אומר שהנותן מעשר מקיים מצווה קלה שיסודה במנהג. שהרי ברור כי עצם מצוות הצדקה
    היא מן התורה, שנאמר (דברים טו, ז-ח): "לֹא תְאַמֵּץ אֶת לְבָבְךָ וְלֹא תִקְפֹּץ אֶת יָדְךָ מֵאָחִיךָ הָאֶבְיוֹן. כִּי פָתֹחַ תִּפְתַּח אֶת יָדְךָ לוֹ...
    דֵּי מַחְסֹרוֹ אֲשֶׁר יֶחְסַר לוֹ". כלומר, כאשר אפשר יש לספק את צרכיו של כל עני ועני, "דֵּי מַחְסֹרוֹ אֲשֶׁר יֶחְסַר לוֹ". אלא שבדרך כלל צורכי העניים
    מרובים, ואין אפשרות לספק את צורכי כולם, ועל כן קבעה ההלכה, שמידה בינונית לתת מעשר. נמצא אם כן שהמצווה לתת מעשר כספים היא ההגדרה כיצד לקיים את מצוות התורה
    כפי המידה הבינונית.
</p>
<p dir="RTL">
    כלומר אף שיש אומרים שהמקור לנתינת מעשר הוא ממנהג, המנהג בא לפרש את מצוות התורה, והנותן פחות ממעשר אינו מקיים את מצוות התורה אפילו כמידה בינונית אלא כמידת
    בעל עין רעה.
</p>
<p dir="RTL">
    מכל מקום ישנה משמעות הלכתית לשאלת מקור החיוב לתת מעשר כספים, והיא לגבי אדם שמצבו הכלכלי דחוק, שאם נפסוק שנתינת מעשר כספים מהתורה - גם כשמצבו דחוק, כל זמן
    שהוא אינו אנוס, חובה עליו לתת מעשר למי שעני ממנו או להחזקת לימוד תורה. אך אם נפסוק כדעת רוב הפוסקים שנתינת מעשר כספים הוגדרה על ידי חכמים - הרי שמי שמצבו
    דחוק פטור מנתינת מעשר ויסתפק בנתינת מתנה קטנה למי שעני ממנו, אבל מי שמצבו דחוק במקצת יהיה חייב במעשר כספים. ואם נפסוק שנתינת מעשר כספים היא מנהג, גם מי
    שמצבו דחוק מעט יהיה פטור ממעשר כספים, והמנהג חל רק על אדם רגיל שמתפרנס כממוצע.<strong></strong>
</p>
<a name="8"></a><h2 dir="RTL">
    ח - עשר בשביל שתתעשר
</h2>
<p dir="RTL">
    דרשו חכמים על הפסוק (דברים יד, כב): "עַשֵּׂר תְּעַשֵּׂר - עשר בשביל שתתעשר". וכן הסביר רבי ישמעאל ברבי יוסי, שעשירי ארץ ישראל נעשו עשירים בשביל שהפרישו
    מעשרות (שבת קיט, א). ומבואר בתלמוד (תענית ט, א), שאמנם ככלל אסור לנסות את הקב"ה, שנאמר (דברים ו, טז): "לֹא תְנַסּוּ אֶת ה' אֱלוֹהֵיכֶם כַּאֲשֶׁר נִסִּיתֶם
    בַּמַּסָּה", אולם בדבר זה, שאדם יפריש מעשר ויהיה על ידי כך עשיר אפשר לנסות את הקב"ה, שנאמר (מלאכי ג, י): "הָבִיאוּ אֶת כָּל הַמַּעֲשֵׂר אֶל בֵּית הָאוֹצָר
    וִיהִי טֶרֶף בְּבֵיתִי וּבְחָנוּנִי נָא בָּזֹאת אָמַר ה' צְבָ-אוֹת אִם לֹא אֶפְתַּח לָכֶם אֵת אֲרֻבּוֹת הַשָּׁמַיִם וַהֲרִיקֹתִי לָכֶם בְּרָכָה עַד בְּלִי
    דָי".
</p>
<p dir="RTL">
    וכן כתב הרמ"א (יו"ד רמז, ד) למעשה, שהנותן מעשר כספים נעשה עשיר, ומותר לבחון את ה' בזה. אולם השל"ה (מס' מגילה נר מצוה כב) כתב שבעל ה'שולחן-ערוך' לא הזכיר
    זאת, מפני שלדעתו אסור לנסות את ה' במעשר כספים. ומה שדרשו על הפסוק "עַשֵּׂר תְּעַשֵּׂר", הכוונה שהנותן מעשר דגן תירוש ויצהר, שמצוותם מהתורה, נעשה עשיר. ועל
    זה נאמר במלאכי שאפשר לנסות את ה'. אבל לא בנתינת צדקה. ולכן כתב בשולחן ערוך (יו"ד רמז, ב-ד) כמה מעלות על הצדקה: "לעולם אין אדם נעשה עני מן הצדקה, ולא דבר רע
    ולא היזק מתגלגל על ידה. כל המרחם על העניים, הקב"ה מרחם עליו. הצדקה דוחה את הגזירות הקשות, וברעב תציל ממות", אבל לא כתב שהמעשר נעשה עשיר ואפשר לנסות את ה'
    בזה. וכך כתב בשו"ת שאלת יעב"ץ (א, ג).
</p>
<br clear="all"/>
<p dir="RTL">
    אולם רוב הפוסקים כתבו שאפשר לנסות במעשר כספים את ה'. וכך כתב בספר 'אהבת-חסד' (ח"ב יח), והוכיח שהפסוק במלאכי מדבר על מעשרות מדברי חכמים, שהרי בתחילת ימי בית
    המקדש השני, בעת שהנביא מלאכי התנבא, רוב היהודים לא חיו בארץ, וממילא מצוות הפרשת תרומות ומעשרות היתה אז מדברי חכמים, ואע"פ כן התנבא שאפשר לנסות בזה את ה'.
    הרי שגם במעשר כספים, למרות שלדעת רוב הפוסקים אינו מהתורה, אפשר לנסות את ה'.
</p>
<p dir="RTL">
    אמנם נראה שהכוונה על נס נסתר, היינו שה' ישלח ברכה במעשה ידיו, אבל אין הכוונה שמי שנוהג ברשלנות ובחוסר תבונה, יהיה עשיר למרות כל תאוותיו ושגיאותיו.
</p>
<p dir="RTL">
    ויש לשאול, וכי ראוי לאדם לעשות מצווה כדי להתעשר, ומדוע התורה מדריכה אותנו - "עשר בשביל שתתעשר"? אלא שאכן כן, טוב שנותני המעשר יתעשרו, ואז יתנו עוד מעשרות
    ויהיו שותפים בתיקון העולם. בנוסף לכך, יש קידוש ה' בכך שנותני הצדקה יהיו עשירים.
</p>
<a name="9"></a><h2 dir="RTL">
    ט - אילו כספים חייבים במעשר כספים
</h2>
<p dir="RTL">
    <strong>שאלה</strong>
    : האם רק מכסף שמרוויחים צריך להפריש מעשר או שצריך להפריש מעשר גם מכסף שמקבלים במתנה? <strong>תשובה</strong>: המצווה לתת מעשר כספים חלה על כל כסף שמגיע לאדם
    - בין כסף שקיבל בירושה, או כסף שהרוויח במשכורת או מסחר, או כסף שקיבל במתנה מקרובים או חברים, או מענקים שגופים שונים מעניקים, או פיצויים בעת סיום עבודתו,
    מכל הכספים הללו צריך להפריש מעשר כספים.
</p>
<p dir="RTL">
    <strong>שאלה</strong>
    : האם צריך להפריש מעשר ממתנות שמקבלים לחתונה? <strong>תשובה</strong>: יש סוברים שגם מי שקיבל מתנה שוות כסף, כמו למשל מקרר, צריך לתת מעשר משוויו לצדקה
    (רשז"א). אבל ההוראה המקובלת, שרק מכסף צריך להפריש מעשר. לפיכך, חתן וכלה שקיבלו מתנות שונות וכספים, עליהם להפריש מעשר מהכסף בלבד.
</p>
<p dir="RTL">
    <strong>שאלה</strong>
    : הורים שנתנו לבתם הנשואה כסף כדי שתקנה לעצמה שמלה, האם היא צריכה להפריש מעשר מן הכסף? <strong>תשובה</strong>: אין היא צריכה להפריש מהכסף מעשר, מפני שהמתנה
    אינה כסף אלא שמלה. ואם יישאר עודף וכוונת הוריה שתוכל להשתמש בעודף כטוב בעיניה, תפריש מהעודף מעשר. וכן הורים שעוזרים לילדיהם בקניית דירה, אין הילדים צריכים
    להפריש מהכסף שקיבלו מעשר, מפני שמתנתם היא חלק מדירה ולא כסף.
</p>
<p dir="RTL">
    <strong>שאלה</strong>
    : ילדים שמקבלים מהוריהם דמי כיס, האם עליהם להפריש מהם מעשר? <strong>תשובה</strong>: אם נותנים לילד דמי כיס, משמע שהגיע לחינוך, עובדה שנתנו לו אחריות להשתמש
    בכסף לפי רצונו, ועל כן עליו להתחנך למצווה ולהפריש מעשר. ואף שההורים כבר הפרישו מעשר מן הכסף בעת שקיבלוהו, כיוון שעבר לידיו של הילד, עליו להפריש. אמנם כל זה
    בתנאי שהכסף ניתן לילד לשימוש חופשי, אבל אם ההורים נתנו לו כסף עבור נסיעות או קניית בגד או מכשיר מסוים, אין צריך להפריש ממנו מעשר. ורק אם נשאר עודף וההורים
    מסכימים שבנם ישתמש בו כרצונו, יפריש מהעודף מעשר.
</p>
<p dir="RTL">
    <strong>שאלה</strong>
    : האם חייל צריך להפריש מעשר מהכסף שהוא מקבל מהצבא? <strong>תשובה</strong>: כן. אלא אם כן הוא עני שחסרים לו צרכים בסיסיים, שאז הוא פטור מהפרשת מעשר.
</p>
<p dir="RTL">
    <strong>שאלה</strong>
    : האם צריך להפריש מעשר ממענק לידה או קצבת ילדים, או שהם נועדו לילדים? <strong>תשובה</strong>: כיוון שהם מיועדים לשימוש חופשי כרצון ההורים, צריך להפריש מהם
    מעשר.
</p>
<p dir="RTL">
    <strong>שאלה</strong>
    : האם צריך להפריש מעשר מכסף שמקבלים בהלוואה, כגון משכנתא? <strong>תשובה</strong>: אין צריך להפריש מזה מעשר, הואיל והכסף אינו רווח אלא הלוואה שצריך להחזיר
    את כולה.
</p>
<a name="10"></a><h2 dir="RTL">
    י - דרכי חישוב מעשר כספים
</h2>
<p dir="RTL">
    <strong>שאלה</strong>
    : אדם שמקבל משכורת, האם עליו להפריש מעשר מהברוטו או מהנטו? <strong>תשובה</strong>: צריך להפריש מהנטו, כי זה הכסף שהוא מקבל.
</p>
<p dir="RTL">
    <strong>שאלה</strong>
    : האם מפרישים מעשר מכל הנטו, או שאפשר להפחית את תשלום המשכנתא והארנונא מהמשכורת, ומהיתרה להפריש מעשר? <strong>תשובה</strong>: יש להפריש מעשר מכל הנטו, ומה
    שאדם משלם למשכנתא וארנונא נחשב כבר כחלק מההוצאות השוטפות שלו, שאין מפחיתים אותם מהמשכורת.
</p>
<p dir="RTL">
    <strong>שאלה</strong>
    : אדם שמוציא כסף עבור הנסיעות לעבודה, ועבור האוכל שהוא קונה בעבודה, האם הוא יכול להפחית את ההוצאות מהנטו שקיבל? <strong>תשובה</strong>: אפשר להוריד את עלות
    הנסיעות לעבודה מן המשכורת ומהשאר להפריש מעשר, משום שלולי הצורך להגיע לעבודה לא היה נוסע לשם. אולם קניית האוכל בשעת העבודה אינה נחשבת הוצאות עבודה, הואיל
    וגם אם היה נשאר בבית היה צריך לאכול.
</p>
<p dir="RTL">
    <strong>שאלה</strong>
    : אדם שחוסך כסף בתוכנית חסכון או קופת גמל כיצד יפריש מעשר? <strong>תשובה</strong>: ראשית עליו להפריש מעשר מהכסף לפני שהוא מפקידו בתוכנית החסכון. אח"כ
    כשיגיע זמן הפירעון, יעשה חשבון כמה רווח ריאלי היה לו על החסכון, וממנו יפריש מעשר. וכן מי שמשקיע את כספו בקופת גמל, עליו להפריש מעשר מן הכספים לפני הפקדתם,
    ובעת שיפדה את כספו שבקופת הגמל, יחשב את הרווח הריאלי שהיה לו במשך השנים, וממנו יפריש מעשר.
</p>
<p dir="RTL">
    אמנם בדרך כלל המעסיקים מפרישים עבור העובדים כסף לפנסיה, קופות גמל וקרנות השתלמות, ואז הכסף אינו עובר בחשבון העובר ושב של העובד, ובלתי אפשרי לחשב את שיעור
    המעשר. ועל כן בכל פעם שיוציאו כסף מהקופות הללו, יפרישו מעשר כספים מהסכום שהוציאו.
</p>
<p dir="RTL">
    <strong>שאלה:</strong>
    כיצד יפריש מעשר מי שהשקיע את כספו במניות, בחלקם הרוויח ובחלקם הפסיד? <strong>תשובה</strong>: יערוך חשבון כללי, ואם בסך הכל הרוויח, יפריש מהרווח מעשר. ואם
    בסך הכל הפסיד, פטור מלהפריש מעשר. ורק לאחר שיכסה את הפסדיו ויתחיל להרוויח, יתחייב שוב בהפרשת מעשר כספים מהרווחים.
</p>
<p dir="RTL">
    <strong>שאלה</strong>
    : אם מזדמן לאדם צורך לתרום סכום גדול לצדקה, הרבה יותר ממה שהוא צריך להפריש למעשר כספים. האם יוכל להחשיב את התרומה כהלוואה למעשר? <strong>תשובה</strong>:
    כן. למשל, מי שצריך להפריש כל חודש אלף ש"ח, ונתן בבת אחת עשרת אלפים לצדקה, יכול להחשיב את העשרת אלפים ש"ח כחוב של 'מעשר כספים' אליו, ובמשך עשרת החודשים
    הבאים לא יפריש מעשר ממשכורתו.
</p>
<p dir="RTL">
    <strong>שאלה</strong>
    : האם ראוי לדקדק בחישוב מעשר כספים מכל הכנסה, או שאפשר לחשב אותו בערך? <strong>תשובה</strong>: עדיף לחשב את מעשר הכספים באופן מדויק, וכדי לחשב במדויק יש
    להקדיש לכך מחברת או פנקס. ואמנם מי שבטוח שנותן לפחות מעשר, יכול לצאת ידי המצווה גם בלא חישוב מדויק. אלא שיש אומרים שהסגולה המביאה לידי עשירות היא דווקא
    כשמחשבים במדויק, ולכן עדיף לנהל רישום מדויק, ואם ירצה להוסיף אח"כ יוסיף, וכבר למדנו שמידת עין טובה להפריש חמישית.
</p>
<a name="11"></a><h2 dir="RTL">
    יא - לאיזה מטרות אפשר לתת את מעשר הכספים
</h2>
<p dir="RTL">
    <strong>שאלה</strong>
    : האם אפשר לתרום את כספי מעשר הכספים לבניית בית כנסת? <strong>תשובה</strong>: יש אומרים שכספי מעשר הכספים צריכים להיות מופנים לצדקה לעניים, והטוב ביותר
    לעניים לומדי תורה, אבל אסור להפנותם לשאר צרכי מצווה, כמו בניית בית כנסת (מהרי"ל כמובא ברמ"א יו"ד רמט, א). ויש אומרים שמותר להשתמש בכספי המעשר גם לשאר צורכי
    מצווה, כמו בניית בית כנסת או קניית ספרים לבית הכנסת (מהר"ם כמובא במהרש"ל וש"ך רמט, ג).
</p>
<p dir="RTL">
    והמנהג למעשה, שאפשר לתת את המעשר גם לשאר צורכי מצווה כגון בניית בית כנסת או יישוב הארץ, אלא שלכתחילה יש להעדיף ליתנו לעניים או ללומדי תורה. ומי שקיבל על
    עצמו לתת תמיד את מעשר הכספים לעניים, הרי שהתחייב בזה כנדר, ולכל הדעות אסור לו לתת את 'מעשר הכספים' שלו לשאר צורכי מצווה.
</p>
<p dir="RTL">
    <strong>שאלה</strong>
    : האם מותר לקנות ספרי קודש מכספי מעשר, ולכתוב עליהם שהם מכספי מעשר וכל מי שירצה יוכל ללמוד בהם? <strong>תשובה</strong>: אמנם בעבר, כתבו כמה פוסקים שבשעת
    הצורך אפשר לקנות מכספי מעשר כספים ספרי קודש, ולכתוב עליהם שנקנו מכספי מעשר, כדי שידעו הכל שהם רשאים ללמוד בהם (ש"ך רמט, ג, ט"ז א). אולם הם דברו בזמן שמחיר
    הספרים היה גבוה, כמשכורת חודשית כמעט, ומי שהיה קונה ספר ומוכן להשאילו לאחרים, היה עושה בזה חסד גדול, ורבים היו נעזרים בו ללימוד ממש. ואף שיש מקילים בזה גם
    כיום, נראה למעשה, שכיום שהספרים זולים, אין בזה צורך לרבים, ולכן אין לקנות בכספי מעשר ספרי קודש ללימוד עצמי. אמנם מי שרוצה ללמוד בספר מסוים, ואם יפריש מעשר
    לצדקה, לא יוכל לקנות את הספר הזה, והוא באמת רוצה ללמוד בו, הרי שהוא מוגדר כעני ופטור מהפרשת מעשר, ואם ירצה להדר, יוכל לכתוב שהוא מכספי מעשר כספים, כדי
    שישתדל להשאילו לאחרים או שלאחר זמן יתרום אותו לבית מדרש.
</p>
<p dir="RTL">
    <strong>שאלה</strong>
    : האם רשאי אדם לקנות תפילין ומזוזות לעצמו מכספי מעשר כספים? <strong>תשובה</strong>: אסור לשלם מכספי מעשר כספים עבור מצוות שאדם צריך לקיים. לכן אסור לאדם
    לקנות לעצמו בכסף מעשר הכספים תפילין ומזוזות, אמנם מותר לקנותם עבור אדם עני.
</p>
<strong>
    <br clear="all"/>
</strong>
<p dir="RTL">
    <strong>שאלה</strong>
    : האם מותר לתת את דמי שתי המתנות לאביונים בפורים מכספי מעשר? <strong>תשובה</strong>: כיוון שזו חובה, אסור ליתנה ממעשר כספים. אלא שצריך לדעת שמצד פורים
    החובה ליתן כפרוטה לכל עני, ויש אומרים כשיעור שאפשר לקנות לחם, ואם ירצה אדם להוסיף וליתן בפורים סכום גבוה יותר למתנות לאביונים, יכול ליתנו ממעשר כספים
    (פנה"ל זמנים טז, ג).
</p>
<p dir="RTL">
    <strong>שאלה</strong>
    : האם אפשר לתת את דמי מחצית השקל שרגילים לתת לפני פורים, או את כסף הכפרות לפני יום הכיפורים, מכספי מעשר כספים? <strong>תשובה</strong>: כיוון שמצד המנהג
    צריך לתת מתנות אלו לעניים, אין לשלמם מכספי המעשר. אבל מי שדחוק, יכול ליתנם מכספי המעשר, הואיל ואין חובה גמורה ליתנם (שם יד, י).
</p>
<a name="12"></a><h2 dir="RTL">
    יב - שאלות מאנשים שמתקשים להפריש מעשר
</h2>
<p dir="RTL">
    <strong>שאלה</strong>
    : כשאדם נמצא במשך זמן מסוים במצב דחוק, האם עליו לקחת הלוואה כדי לתת מעשר כספים? <strong>תשובה</strong>: ישהה את נתינת מעשר הכספים עד שמצבו ישתפר, וירשום
    בפנקסו מידי חודש בחודשו כמה הוא חייב למעשר, ולבסוף יפרע את כל חובו. למשל, מי שחייב כסף לחבירו, ואינו יכול להחזיר לו את חובו וגם להפריש מעשר כספים, מוטב
    שישלם תחילה את חובו לחברו, ואת תשלום מעשרותיו לצדקה ידחה בכמה חודשים.
</p>
<p dir="RTL">
    <strong>שאלה</strong>
    : האם צריך לתרום למעשר כאשר נמצאים במינוס בבנק? <strong>תשובה</strong>: ככלל אין להיות במינוס בבנק. יש אומרים שיש בזה איסור ריבית (לעיל ה, ה). ובוודאי אין
    בזה חכמה. ועל כן קודם צריך לכסות את המינוס ואח"כ לתת מעשר. אמנם מי שאינו מסוגל להתאפק מלבזבז את כספו, ותמיד הוא במינוס, אזי ייתן מעשר כספים גם כשהוא
    במינוס. שלא יהיה מעשר הכספים פחות חשוב מכל צרכי המותרות שבעטיים הוא נכנס למינוס.
</p>
<p dir="RTL">
    <strong>שאלה</strong>
    : עני שאינו מצליח לספק את צרכי משפחתו הבסיסיים, האם עליו לרשום בפנקסו את כל מה שהרוויח, ולזקוף את המעשר כחוב, כדי שאם יתעשר יתרום אותו לצדקה. או שהוא פטור
    לגמרי וגם אם יתעשר לא יצטרך לשלם מעשר עבור התקופה שהיה עני? <strong>תשובה</strong>: עני פטור לגמרי ממעשר כספים, ורק כשירחיב ה' את גבולו, יתחיל להפריש מעשר
    מרווחיו.
</p>
<p dir="RTL">
    <strong>שאלה</strong>
: האם אפשר במקום לתת מעשר לבצע עבודות חשמל עבור ישיבה שאני מעוניין לתרום לה? וכיצד להחשיב את עלות העבודה שלי, לפי התעריף הקבוע או לפי תעריף מוזל?    <strong>תשובה</strong>: אם זו עבודה שאותו מוסד היה צריך לשלם עבורה כסף, הרי שעבודתך שווה כסף, ואפשר להחשיב את עבודתך כתשלום במקום המעשר. ויש לחשב את עלות
    העבודה לפי התעריף המוזל, שכך מקובל בין אנשים שיש ביניהם קשר טוב, שמבצעים זה לזה עבודות בתעריף מוזל. ועוד שיש לחוש שמא היצר יטה את החשבון כלפי מעלה, כדי
    להיפטר מתשלום מעשר, וכדי להיות בטוחים שהחשבון הוגן, יש ללכת לצד השני, על פי תעריף מוזל. עוד צריך לציין, שכיוון שזו עבודה שהיה יכול לקבל עליה כסף, ממילא יש
    להחשיב כמעשר רק תשעים אחוז מערך העבודה, שכן מעשר היה צריך ממילא לשלם על אותה עבודה.
</p>
<a name="13"></a><h2 dir="RTL">
    יג - האם מותר לשלם הוצאות הילדים מכספי המעשר
</h2>
<p dir="RTL">
    <strong>שאלה</strong>
    : האם ההורים יכולים להחשיב את מה שהם מוציאים על ילדיהם הקטנים כמעשר כספים שלהם? <strong>תשובה</strong>: עד גיל שש ההורים חייבים לפרנס את ילדיהם, והוסיפו
    חכמים וחייבו את ההורים לפרנס את הילדים עד שיגיעו בערך לגיל שלוש עשרה (כתובות מט, ב). וכיוון שזו חובה, אין להחשיב את מה שמוציאים עליהם כצדקה. ומי שמצבו דחוק
    מאוד, ואינו יכול לפרנסם בלא להיעזר בכספי המעשר, נחשב עני, ופטור מלהפריש מעשר כספים.
</p>
<p dir="RTL">
    <strong>שאלה</strong>
    : האם הורים יכולים לשלם את הוצאות ילדיהם שעברו גיל מצוות מכספי מעשר? <strong>תשובה</strong>: אמנם מצד מה שתקנו חכמים אין חובה לפרנס ילדים שעברו גיל שלוש
    עשרה, אולם מצד מגמת התקנה, שנועדה לדאוג לפרנסתם של הילדים עד שיגיעו לשלב שבו יוכלו בדוחק להסתדר בכוחות עצמם, יש מקום להוסיף לפרנסם גם אח"כ (עיין אג"מ יו"ד
    א, קמג; ב, קיג). וכך גם חוק המדינה, שההורים חייבים לפרנס את הילדים עד גיל שמונה עשרה. ולכן אין לממן את פרנסת הילדים אחר גיל שלוש עשרה מכספי המעשר. אמנם מי
    שהוא דחוק, יכול להחשיב את מה שהוא מוציא על ילדיו שעברו את גיל המצוות כמעשר כספים.
</p>
<p dir="RTL">
    <strong>שאלה</strong>
    : האם אפשר לשלם לתלמוד תורה של הבנים מכספי המעשר? <strong>תשובה</strong>: הואיל וזו מצווה מהתורה, שהאב חייב ללמד את בנו תורה או לשכור לו מלמד שילמדנו תורה,
    ולמנוע את ילדיו מלהתקלקל (עיין אג"מ יו"ד ב, קיג), אין לקיים את החובה הזו על ידי כספי מעשר כספים. אולם אם הבנים גדולים, וההורים משלמים עבור מוריהם וגם עבור
    מזונם ולבושם, ומצבם של ההורים דחוק, ניתן להחשיב את מה שהם משלמים עבור מזונם ולבושם כמעשר כספים. וכן כאשר הם גרים בפנימייה, מותר לשלם על הפנימייה ממעשר
    כספים (שועה"ר הל' ת"ת א, ז).
</p>
<a name="14"></a><h2 dir="RTL">
    יד - האם אפשר לעזור לילדים גדולים ונשואים מהמעשר
</h2>
<p dir="RTL">
    <strong>שאלה</strong>
    : האם ההורים יכולים לעזור לילדיהם שעברו גיל שמונה עשרה, רווקים או נשואים, מכספי מעשר שלהם? <strong>תשובה</strong>: אם הילדים נחשבים כעניים באותו זמן, היינו
    שבלא זאת אין להם כדי צורכיהם הבסיסיים, אפשר להחשיב את מה שנותנים להם כמעשר כספים. אבל אם ההורים מבוססים ונותנים לילדיהם את צורכיהם בשפע, אין ילדיהם נחשבים
    כעניים, ואין לתת להם מכספי מעשר כספים.
</p>
<p dir="RTL">
    למשל, אם הם קונים בגדים זולים וחוסכים בכל הוצאותיהם, אפשר להחשיב את הילדים כעניים, וממילא אפשר להחשיב את מה שמסייעים להם כצדקה ולתת את הסיוע מכספי המעשר.
    אבל אם הם חיים ברווחה יחסית, כגון שהם קונים בגדים יקרים, או שהם מוציאים כסף עבור בילויים במסעדות, אין הם נחשבים כעניים, ואין להחשיב את מה שמוציאים עליהם
    כמעשר כספים.
</p>
<p dir="RTL">
    וכן לגבי ילדים שהתחתנו, אם הם מחזיקים רכב, אין הם נחשבים כעניים, ואין להחשיב את מה שנותנים להם כמעשר כספים. וכן אם הם קנו רהיטים חדשים במחיר ממוצע, אין הם
    נחשבים כעניים. שאם היו עניים היו קונים רהיטים מיד שנייה או חדשים אבל זולים. וכן אם ההורים קנו להם דירה, או שהם שוכרים דירה יקרה יחסית, כגון בעיר ולא
    ביישוב, אי אפשר להחשיבם כעניים.
</p>
<p dir="RTL">
    כללו של דבר ההורים יכולים להחשיב את הסיוע לילדים שעברו גיל שמונה עשרה רק בתנאי שהם חיים בחסכנות. ואז התשלום עבור האוכל, הבגדים והנסיעות שלהם יכולים להיחשב
    כמעשר כספים. וכן התשלום עבור לימודי המקצוע שלהם באוניברסיטה יכול להיחשב כמעשר כספים, מפני שעל ידי כך יוכלו אח"כ לפרנס את עצמם בכבוד, וכבר למדנו (בהלכה א)
    שהצדקה הגדולה ביותר היא לסייע לנזקק לעזרה לעמוד על רגליו בכוחות עצמו. וכן מה שמשלמים לישיבה גבוהה, שעיקר התשלום הוא עבור הפנימייה, יכול להיחשב כמעשר כספים.
    אבל אם הילדים אינם חיים בחסכנות אלא כפי שמקובל בחברה, הרי שמעמדם כמו האנשים הרגילים פחות או יותר, וממילא הם אינם נחשבים עניים, ואין להחשיב את מה שנותנים
    להם כמעשר כספים.
</p>
<a name="15"></a><h2 dir="RTL">
    טו - צדקה להורים
</h2>
<p dir="RTL">
    <strong>שאלה:</strong>
    כאשר אדם נמצא במצב שגם הוריו נזקקים לעזרה וגם ילדיו הגדולים זקוקים לעזרה, ואין ביכולתו לעזור לכולם, למי יעזור? <strong>תשובה</strong>: ההורים קודמים לבנים
    (רמ"א יו"ד רנא, ג).
</p>
<p dir="RTL">
    <strong>שאלה</strong>
    : האם אפשר לתת את כספי המעשר להורים נזקקים? <strong>תשובה</strong>: אם יש לבן אפשרות לפרנס את הוריו הנזקקים הוא חייב לפרנסם. ואמרו חכמים שאם ייתן את כספי
    הצדקה שלו להורים, תבוא לו מארה (קללה), שאין ראוי שייתן אדם להוריו צדקה אלא ראוי שיסייע להם מכספו האישי. אבל אם מצבו הוא, שבלא כספי מעשר כספים לא יוכל לעזור
    להוריו, הרי ההורים קודמים לבנים ולכל שאר העניים, ולכן ייתן להם את כספי המעשר (שו"ע ורמ"א יו"ד רמ, ה).
</p>
<div style="display:none;">
    <br clear="all"/>
    <hr align="right" size="1" width="33%"/>
    <div id="ftn1">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Downloads/%D7%91%D7%90%D7%95%20%D7%A6%D7%93%D7%A7%D7%94.doc#_ftnref1"
                name="_ftn1"
                title=""
            >
                [1]
            </a>
            . אין בפרק זה סידור שלם של הלכות צדקה, אלא כמה ביאורים יסודיים והלכות מעשיות, שנכתבו בעיקר כתשובות לשאלות.
        </p>
    </div>
</div>
