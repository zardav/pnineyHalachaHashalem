<a name="0"></a><h1 dir="RTL">
    ד - הלכות החתונה ומנהגיה
</h1>
<a name="1"></a><h2 dir="RTL">
    א - הרב מסדר הקידושין
</h2>
<p dir="RTL">
    למרות שמצד הדין אדם שמקדש אשה בפני שני עדים כשרים, הרי היא מקודשת, מכל מקום ישנה תקנה לערוך את הקידושין במעמד רב שהוא 'מסדר הקידושין'. הטעם לכך הוא, כדי
    שיימצא שם אדם שיוכל לפקח ולראות שהקידושין מתנהלים כהלכה, וכדי שלא יהיו אחר כך ספקות לגבי כשרות הקידושין. ולדעת בעל הכנסת יחזקאל (סי' ע"ב) כבר בתקופת התלמוד
    היו נוהגים לערוך את הקידושין במעמד רב 'מסדר קידושין', ויש אחרים הסוברים שרק מאוחר יותר, בתקופת הראשונים, התקינו לקדש בפני רב 'מסדר קידושין' (עפ"י תשובות
    הרמב"ם קנ"ו).
</p>
<p dir="RTL">
    השאלה שצריך לעמוד עליה היא, מהי הרמה הנדרשת מאת הרב מסדר הקידושין. בתלמוד (קידושין ו, א) מובאת מימרא של רב יהודה בשם שמואל שאמר: "כל שאינו יודע בטיב גיטין
    וקידושין לא יהא לו עסק עמהם". כלומר באו חכמים והזהירו, הואיל ונושא הקידושין והגירושין גורלי למעמדם של בני הזוג וילדיהם, אסור שאדם שאינו בקיא בכל פרטי
    ההלכה, יפסוק הלכה בשאלות שמתעוררות בנושאי הנישואין והגירושין. מכאן יש ללמוד שאף עורך הקידושין, צריך להיות בקיא בפרטי ההלכות הקשורות לקידושין. ראשית, עליו
    לבדוק אם בני הזוג כשרים להינשא ביניהם, שמא אחד מהם ממזר, שאסור לו להינשא, או שאחד מהם כבר נשוי ואסור לו להתחתן קודם שיתגרש מבן זוגו הראשון. ואם הם אינם
    מוכרים, עליהם להביא עדים שאכן הם פנויים וכשרים להינשא. כיום עורכים את הבירור הזה הרבנים שבמועצה הדתית שממונים על רישום הנישואין, אולם ראוי שגם הרב 'מסדר
    הקידושין' יוודא שאכן בני הזוג כשרים להינשא. וכמובן שעל 'מסדר הקידושין' להיות בקיא בפרטי הלכות הקידושין והחופה, כדי שיוכל לסדר את הקידושין על פי כללי ההלכה,
    ללא ספקות וחששות.
</p>
<a name="2"></a><h2 dir="RTL">
    ב - האם צריך לשלם עבור סידור הקידושין?
</h2>
<p dir="RTL">
    <strong>שאלה</strong>
    <strong>:</strong>
    האם בני הזוג חייבים לשלם כסף לרב שמסדר להם את החופה והקידושין? וכן למי הזכות לבחור את הרב, לחתן או לכלה?
</p>
<p dir="RTL">
    <strong>תשובה</strong>
    <strong>:</strong>
    כדי לענות על שאלת התשלום ובחירת הרב צריך להקדים תחילה, שפעם הרבנים לא היו מקבלים משכורת מלאה מהקהילות שבהן שימשו בקודש, אלא החלק העיקרי של המשכורת שלהם היה
    נגבה מהקהל עבור חלק מעבודות הרבנות. כגון, בעת שהרב היה עורך נישואין, היה מקבל מבני הזוג סכום מסוים שנקבע על ידי הקהילה, וכן עבור הפיקוח על השחיטה וכשרות
    הבשר היה מקבל מס מסוים מאת הקצבים מוכרי הבשר, ומזה היתה פרנסתו. באותם זמנים היתה הקפדה שרק הרב של הקהילה יערוך את החופות בקהילה, כדי שפרנסתו לא תקופח. ואם
    בכל זאת רצו בני המשפחה שרב אחר יערוך את חופתם, חובה היתה על עורך החופה לגבות מהם כסף ולהעבירו לרב המקומי.
</p>
<p dir="RTL">
    אבל היום, מצד הדין אין צורך לשלם לרב שמסדר את החופה והקידושין, משום שהרבנים מקבלים את משכורותיהם דרך המועצות הדתיות, ואין צורך להשלים את שכרם על ידי תשלום
    עבור עריכת חופות. יתר על כן, כל אדם שנרשם לנישואין ברבנות, משלם אגרה עבור כל הטיפול בנישואיו, כולל עריכת החופה והקידושין. ואכן כך הוא גם החוק, שאסור לרב
    המקומי לגבות כסף עבור עריכת החופה. ורק את ההסעה לחתונה צריכים בני הזוג לממן לרב.
</p>
<p dir="RTL">
    אולם כל זה הוא בתנאי שעורך החופה הוא אכן הרב המקומי, אבל אם בני המשפחה מבקשים מרב אחר לערוך את החופה, מאחר שהוא אינו הרב המקומי, אין זה מתפקידו, לכן הוא
    זכאי לגבות מהמשפחה תשלום עבור הזמן שהוא מקדיש עבורם. כדי למנוע אי הבנות, רצוי מאוד שעוד לפני החתונה יסכמו בדיוק כמה הם צריכים לשלם עבור עריכת החופה. ואם
    הסכום נראה להם גבוה, אין שום בעיה למצוא רבנים שיערכו את החופה בהתנדבות או לפנות לרבנות המקומית, שתדאג לסידור החופה והקידושין בלא תשלום.
</p>
<p dir="RTL">
    ככלל, נכון להעדיף את הרב המקומי, משום שחשוב שייווצר קשר קבוע בין בני הקהילה והרב שנמצא בשכנותם, וקשר זה נוצר גם על ידי השתתפותו בחתונות המשפחתיות. לעומת
    זאת, כשלוקחים רב שהתפרסם בהופעה חיצונית נאה בחתונות, כמעט ברור שלא ישאר אח"כ שום קשר בין בני המשפחה לרב, וחבל מאוד על כך. בנוסף לכך, רב נמדד על פי רמתו
    הרוחנית והמוסרית ולא על פי כשרון המשחק וההופעה שלו, ולא תמיד מי שהתפרסם בהופעה חיצונית נאה הוא אכן הרב המתאים ביותר לעריכת החופה. מלבד זאת, מדוע לשלם כסף
    עבור החופה בנוסף לאגרה שממילא כל אחד משלם, כשאפשר לבקש זאת מהרב המקומי, שישמח לערוך את החופה בחינם.
</p>
<p dir="RTL">
    כללו של דבר, ראוי שכל אדם יבחר ברב הקשור ביותר אליו ואל משפחתו, שיערוך את חופתו. בדרך כלל זהו הרב המקומי. אולם בני הישיבות מכבדים בדרך כלל את ראש הישיבה
    שלהם בעריכת החופה, משום שהוא הרב שעמו הם קשורים ביותר, ועל ידי עריכת החופה הקשר ביניהם עוד יוסיף ויתחזק.
</p>
<p dir="RTL">
    כאשר משפחות החתן והכלה חלוקות ביניהן בעניין בחירת הרב, זכותו של החתן לקבוע מי יהיה הרב, כי למעשה החתן הוא המקדש, והרב בא לעזור לו ולהדריכו.
</p>
<a name="3"></a><h2 dir="RTL">
    ג - המכובדים והמברכים בחופה
</h2>
<p dir="RTL">
    עורך החופה הוא זה שמברך את שתי הברכות הקשורות לאירוסין, היינו ברכת היין וברכת האירוסין.
</p>
<p dir="RTL">
    לאחר מכן יש כיבוד חשוב והוא קריאת הכתובה. כאשר יש שם רב שראוי לכך, מכבדים אותו בקריאת הכתובה, ואם לא, עורך החופה קורא את הכתובה. ורבים נוהגים לקרוא רק את
    עיקר הכתובה בלא הפרטים המרובים שבאמצעיתה, כדי שלא להטריח את הציבור.
</p>
<p dir="RTL">
    לאחר מכן מברכים שבע ברכות נישואין. כאשר מחלקים את הברכות למברכים שונים, מצמידים את הברכה הראשונה לשנייה, כך שבפועל אפשר לכבד בשבע הברכות ששה אנשים.
</p>
<p dir="RTL">
    נכון לומר את הברכות באופן כזה שהחתן והכלה ועוד שמונה גברים ישמעו אותן גם בלא הרמקול.
</p>
<p dir="RTL">
    <strong>שאלה</strong>
    : את מי ראוי לכבד בשבע ברכות שבחופה, האם רבנים או קרובי משפחה?
</p>
<p dir="RTL">
    <strong>תשובה</strong>
    : בעבר, נהגו במקומות רבים שרב המקום היה מסדר הקידושין ומברך את ברכות האירוסין, והרב השני בחשיבותו אחריו, היה מברך את כל שבע הברכות. ויש בכך גם מעלה הלכתית,
    שכן כל הברכות קשורות זו לזו, ואלה שאינן פותחות ב'ברוך' נשענות על הברכות שקדמו להן, ועל כן טוב לברך את כולן ברצף. ויש שנהגו לכבד את חזן הקהילה באמירת שבע
    הברכות (עיין באוצה"פ סב, א, ח, בשם כנה"ג, ויד אהרן, ושלחן העזר).
</p>
<p dir="RTL">
    בדורות האחרונים, רצו לכבד יותר רבנים באמירת הברכות, ועל כן נהגו לחלק את שבע הברכות לשישה רבנים. ואף שיש בזה חסרון מסוים מבחינה הלכתית, מכל מקום כבוד התורה
    עדיף (יבי"א ד, ז). ויתכן שבעקבות שיפור תנאי התחבורה, יותר מוזמנים מגיעים לחתונה, וממילא גם יותר רבנים, וכיוון שמן הראוי לכבד את כל הרבנים בברכות, נהגו לחלק
    את שבע הברכות לשישה רבנים. וכיוון שכבר נהגו לחלק את שבע הברכות למספר אנשים, לכן נהגו שכאשר אין שם ששה רבנים, מכבדים את בני המשפחה הנכבדים, כמו סבי החתן
    והכלה בברכות.
</p>
<p dir="RTL">
    אבל כאשר יש שם רבנים, ראוי לכבד את הרבנים לברך את הברכות. אמנם אם ייווצר מזה עלבון גדול, מוטב לכבד את בני המשפחה כדי למנוע עלבון.
</p>
<a name="4"></a><h2 dir="RTL">
    ד - צום ביום החתונה
</h2>
<p dir="RTL">
    מנהג קהילות רבות מישראל, שהחתן והכלה צמים ביום חתונתם. וזאת, כדי שיכנסו לחתונתם מתוך כובד ראש והרגשת אחריות, ולא מתוך אכילה, שתייה ושכרות.
</p>
<p dir="RTL">
    ועוד, שכידוע ביום זה נמחלים כל עוונותיהם של החתן והכלה, והרי הוא כיום הכיפורים שלהם. יום זה הוא היום האחרון של תקופת הרווקות, תקופת החיפוש והתהייה, ומיום
    זה ואילך אפשר לפתוח דף חדש ונקי, ולעשות תשובה שלימה. בשעה שהחתן עומד מתחת לחופתו, מבטו מקיף את כל חייו, העבר והעתיד, וכולו תקוות לעתיד טוב ומושלם, זה הזמן
    האידיאלי לחזור בתשובה שלימה, ולהחליט שמעתה ואילך, יהיה אדם טוב וישר ככל יכולתו, יאהב את אשתו בשלימות, יקים עימה משפחה למופת, יחנכו את ילדיהם לתורה ומצוות,
    יכבדו הורים, יתנו צדקה, יקבעו עיתים לתורה, יקיימו שבת וחגים וכו'. זוהי תשובה עמוקה כל כך, שביום הכיפורים, עם כל התפילות והכוונות לא מצליחים להגיע למדרגתה.
    ולכן ברור שבשעה שאדם בחופתו נמחלים לו כל עוונותיו. וכדי שהתשובה תהיה שלימה נוהגים להתענות.
</p>
<p dir="RTL">
    לכן נהגו כל יוצאי אשכנז להתענות. ולגבי מנהג הספרדים כתוב בספר 'דרכי-טהרה' (לרב מרדכי אליהו עמוד ק') שיש מהספרדים שנהגו שהחתן והכלה יתענו, ויש שנהגו שרק
    החתן מתענה, ויש שלא נהגו להתענות כלל. וכל אחד ינהג כמנהג אבותיו, ובלבד שיקפיד להיכנס לחופה בכובד ראש ומתוך חזרה בתשובה.
</p>
<p dir="RTL">
    ויש ימים שקבעו חכמים שאין להתענות בהם, משום שהם ימים טובים ושמחים לישראל, וברור שגם חתן וכלה שיינשאו באותם הימים לא יצומו. ואלו הם הימים שאסור לצום בהם:
ראשי חודשים, חנוכה, אסרו חג של שלוש רגלים, ט"ו באב וט"ו בשבט, פורים ופורים קטן (היינו י"ד וט"ו באדר ראשון שבשנה מעוברת).    <button type="button" id="1001" onclick="ok.performClick(id);">הערה 1</button>
</p>
<a name="5"></a><h2 dir="RTL">
    ה - השושבינים
</h2>
<p dir="RTL">
    אחד המנהגים היפים, שעולי אשכנז מקפידים עליו יותר, וכיום גם עולי ספרד נוהגים לקיימו, הוא המנהג שהשושבינים מלווים את החתן והכלה בדרכם לחופה.
</p>
<p dir="RTL">
    וכך הוא המנהג: שני אנשים מתייצבים לצידו של החתן, אחד מימינו ואחד משמאלו, ומלווים אותו, תחילה בדרכו אל הכלה כדי לכסות את ראשה בהינומא, ולאחר מכן מלווים אותו
    אל מתחת לחופה. לאחר שהחתן ניצב מתחת לחופה, קמה הכלה מכיסאה ובליווי של שתי השושבינות, אחת מימינה ואחת משמאלה, פוסעת אל מתחת לחופה, עד שהיא ניצבת לימינו של
    החתן. למנהג אשכנז היא מקיפה יחד עם השושבינות את החתן שבע פעמים (כמבואר להלן ו). מנהג אשכנז שהשושבינים נושאים נרות בידם לסימן טוב, שהנר מסמל את נשמת האדם
    שתפקידה לדלוק ולהאיר, ובנשיאת הנר השושבינים כאילו מביעים משאלה שחייהם של הזוג הצעיר יהיו מלאים אורה ושמחה. ומנהג רוב הספרדים שהשושבינים אינם נושאים נרות.
</p>
<p dir="RTL">
    מתחילה היו מדקדקים לבחור לשושבינים אדם נשוי שזיווגו עלה יפה ויש לו ילדים, משום שיש בזה סימן טוב לחתונה שתעלה יפה. ומשתדלים שהשושבינים יהיו צדיקים וחכמים.
</p>
<p dir="RTL">
    כיום נוהגים שהורי החתן והכלה הם השושבינים, אבי החתן ואבי הכלה מלווים את החתן, ואם הכלה ואם החתן מלוות את הכלה. ואכן להם ראוי להיות השושבינים, שהם גידלו את
    החתן והכלה מינקות ועד בחרות, בדאגה ובמסירות, ברגעים היפים והקשים, וראוי שהם יזכו גם ללוות את ילדיהם ביום הגדול בחייהם ולהכניסם לחופה.
</p>
<p dir="RTL">
    המנהג המקובל הוא שהאבות מלווים את החתן, והאמהות מלוות את הכלה. כלומר, אבי החתן ואבי הכלה מלווים את החתן בדרכו לחופה, ואילו אם הכלה ואם החתן מלוות את הכלה.
    כך הוא המנהג בארץ ישראל וברוב הקהילות. אולם בתקופה האחרונה משפחות רבות באמריקה נוהגות שאביו ואימו של החתן מלווים את החתן, ואביה ואימה של הכלה מלווים את
    הכלה. ויש רבנים שהקפידו מאוד על מנהג ארץ ישראל, וכך נהג מו"ר הרב אברהם שפירא זצ"ל, שלא הסכים בחופות שערך שישנו ממנהג ארץ ישראל. אולם למעשה, אם ההורים
    מתעקשים על כך, כיוון שאין בזה איסור, אין אפשרות למנוע זאת מהם. אבל לכתחילה נכון לשמור על מנהג ארץ ישראל, שהאבות מלווים את החתן והאמהות את הכלה, ויש בזה
    ביטוי חיובי להתלכדות של שתי המשפחות על ידי חתונת הילדים. ובוודאי שכאשר יש ויכוח בין שתי המשפחות, נכון לנהוג כמנהג הרווח, ששני האבות ילוו את החתן ושתי
    האמהות ילוו את הכלה.
</p>
<p dir="RTL">
    בנוסף לשושבינים שמתייצבים בצידי החתן והכלה, היו נוהגים פעם ללוות את החתן בקהל רב מביתו לחופה, וכן את הכלה מביתה לחופה. כיום רק בני המשפחה הקרובים מלווים את
    החתן והכלה בדרכם לאולם, אבל בתוך האולם, כאשר החתן מתחיל ללכת לחופה, מצטרפים כל הגברים ללוותו בשירה ובריקודים. וכן כשהכלה הולכת לחופה, הולכות עימה כל הנשים.
    ואין לבנות לרקוד בקרבת הבנים מפני הצניעות. מנהג זה נועד כדי לכבד את החתן והכלה שדומים ביום חתונתם למלך ומלכה.
</p>
<a name="6"></a><h2 dir="RTL">
    ו - מי יהיו השושבינים במקרים מיוחדים
</h2>
<p dir="RTL">
    כאשר ההורים של אחד הצדדים גרושים, היו נוהגים לבחור במקומם זוג אחר כדי ללוות את החתן והכלה, והיו בוחרים בדרך כלל זוג מבני המשפחה או מן הידידים הקרובים,
    והשתדלו לבחור באנשים טובים וצדיקים.
</p>
<p dir="RTL">
    כאשר אחד מההורים נפטר וההורה הנותר התחתן בשנית, נהגו לבחור במקומם זוג מבני המשפחה שנשוי בזיווג ראשון.
</p>
<p dir="RTL">
    אם הורי החתן או הכלה נשואים בזיווג שני, ומהזיווג השני נולד להם החתן, מצד אחד עדיף שלא הם יהיו השושבינים, משום שטוב שהשושבינים יהיו נשואים בזיווג ראשון, כדי
    שיהיה בזה סימן טוב לחתן ולכלה; ומצד שני, המתאימים ביותר להיות שושבינים הם ההורים. ולמעשה, נחלקו הפוסקים בשאלה מה המנהג הנכון במקרה כזה, ולכן אם ההורים
    הנשואים בזיווג שני מעוניינים ללוות את החתן והכלה, הם רשאים לעשות כן. (עיין בנישואין כהלכתם ע' שסג ששולחן העזר ושרידי אש מקילים, ומנחת יצחק מחמיר).
</p>
<p dir="RTL">
    כיום, שמנהג השושבינים הפך לפומבי מאוד, והכל יודעים שההורים הם שמלווים את החתן והכלה, כדי שלא לפגוע בהם, בכל אופן כאשר הם רוצים, נותנים להורים ללוות בלא
    להתייחס למצבם האישי, בין היו נשואים בזיווג שני ובין שהם גרושים. וטוב שיוסיפו עמהם עוד זוג נשוי בזיווג ראשון שיש להם ילדים, והם ילכו בסמוך להם וייחשבו
    לשושבינים.
</p>
<a name="7"></a><h2 dir="RTL">
    ז - ההינומא
</h2>
<p dir="RTL">
    אחד המנהגים היפים והמרגשים בחתונה הוא כיסוי פני הכלה בהינומא, והוא למעשה פותח את טכס החתונה. החתן פוסע אל הכלה שיושבת על הכסא המכובד והמקושט שלה, ולראשה
    ההינומא, היינו בד רשת לבן שמורכב מכמה שכבות ונופל אל אחורי ראשה של הכלה. החתן ניגש אל הכלה ואוחז בידיו בשכבה העליונה של ההינומא שמאחורי ראשה ומעביר אותה אל
    עבר פניה ומכסה את ראשה. וכך, כשההינומא מכסה את כל ראשה כולל פניה, נשארת הכלה עד לסוף החופה.
</p>
<p dir="RTL">
    כמה טעמים נאמרו למנהג זה. ראשית, בכיסוי ראשה של הכלה בהינומא על ידי החתן, מבטא החתן את פרישת חסותו על בת זוגו, שמעתה ואילך הוא נוטל על עצמו אחריות לדאוג
    לרווחתה ואושרה. ולדעת כמה פוסקים זוהי תחילת החופה, כלומר כניסת הכלה לנישואיה.
</p>
<p dir="RTL">
    ועוד טעם נאמר בעניין מנהג ההינומא, שעל ידי שפניה של הכלה מכוסים בהינומא, הקידושין כשרים בוודאות, משום שאין לנו חשש, שמא הכלה העריכה את הטבעת ביותר משוויה,
    ועל דעת כן התקדשה, ונמצאו קידושיה בטעות. שהואיל ופניה מכוסות היא לא מתבוננת היטב בטבעת, ועל ידי כך היא מגלה את דעתה שהיא רוצה להתקדש בכל מקרה, ואין זה חשוב
    בעיניה כמה בדיוק שווה הטבעת (רמ"א אה"ע לא, ב).
</p>
<p dir="RTL">
    ועוד טעם להינומא, משום צניעות. הצניעות באה להדגיש שהמעלה המרכזית של הכלה אינה ביופיה החיצוני, אלא עיקר מעלתה הוא בתכונותיה הפנימיות שגנוזות בנפשה. על ידי
    הסתרת והעלמת פניה היא מעבירה את הדגש מן היופי החיצוני אל היופי הפנימי.
</p>
<p dir="RTL">
    למעשה מנהג ההינומא רווח אצל כל יוצאי אשכנז ואצל רוב יוצאי ספרד, אבל יש מיוצאי ספרד שלא נוהגים לכסות את פניה של הכלה בהינומא.
</p>
<a name="8"></a><h2 dir="RTL">
    ח - מנהג שבע ההקפות בחופה
</h2>
<p dir="RTL">
    החתן מגיע תחילה לחופה, ורק אחר כך הכלה, משום שיותר מתאים ומכובד שהחתן ימתין לכלה ולא הכלה לחתן. כאשר הכלה קרבה לחופה, נכון שהחתן יפסע לקראת פסיעה אחת או
    שתיים כדי לקבל את פניה.
</p>
<p dir="RTL">
    לאחר שהכלה מגיעה לחופה בלוויית השושבינות, למנהג אשכנז היא מקיפה את החתן שבע פעמים, ולאחר מכן מתייצבת בצד ימינו.
</p>
<p dir="RTL">
    הטעם לשבע הקפות הוא כדי לרמוז שהנישואין הם לשם שמיים, ומאחר שהקב"ה מתגלה בשבעה רקיעים, לכן הכלה מקיפה את החתן שבע פעמים.
</p>
<p dir="RTL">
    עוד רמז עמוק יש בזה, שבכל מקום שעושים בו הקפות רומזים למדרגה גדולה וגבוהה מהבנתנו. וזה ההבדל בין מדרגת הקו למדרגת העיגול. לקו ישר יש התחלה ויש סוף, מה
    שמבטא את יכולתנו להתבונן באופן שיטתי בכל רעיון קווי, שיש בו הנחה ראשונה שממנה משתלשלת עוד הנחה עד להנחה המסכמת. אבל למעגל אין התחלה ואין סוף, לרמוז שמדובר
    ברעיון אין סופי שאיננו יכולים לקלוט את כולו. המספר שבע הוא המספר השלם שמופיע בעולם הזה, שהרי העולם נברא בשבעה ימים. ולכן כאשר מסיימים את התורה בשמחת-תורה
    נוהגים לערוך שבע הקפות, לסמל בזה שכל מה שלמדנו והבנו עדיין אינו כולל את כל עומקה והיקפה של התורה, ומכל שבע הבחינות שבעולם הזה התורה גדולה מאתנו ומהשגתנו.
    איננו יכולים לקלוט את כל התורה לתוכנו, אלא להיפך, אנחנו שרויים בתוך עולמה של התורה והיא מקיפה אותנו, ולזה רומזות ההקפות.
</p>
<p dir="RTL">
    וכך גם בעת החתונה, ההתרגשות כל כך גדולה, והמשמעות של הנישואין כל כך עמוקה ונשגבה, עד שלא ניתן כמעט לבטא במילים את גודל המעמד והשעה, ולכן הכלה מבטאת זאת על
    ידי שבע ההקפות סביב החתן.
</p>
<p dir="RTL">
    והטעם שדווקא הכלה מקיפה את החתן, לרמוז לנו רמז כפול: מצד אחד הקפותיה סביב החתן מבטאות את כמיהתה אליו. ומצד שני זה שהיא עצמה מקיפה מרמז על כך שמן הצד הפנימי
    מדרגתה של האשה גבוהה יותר משל האיש, ועל כן בה מתבטא המעגל וההיקף שרומז אל מה שמעבר להשגה. ואילו החתן הוא מבחינת הקו, ולכן הוא זה שעושה את הדברים הגלויים
    והמובנים יותר, הוא אומר את נוסח הקידושין והוא מקנה לכלה את טבעת הקידושין.
</p>
<p dir="RTL">
    ולמנהג ספרדים מעלת העיגולים של האשה באה לידי ביטוי בכך שהחתן מקדש את הכלה בטבעת עגולה.
</p>
<a name="9"></a><h2 dir="RTL">
    ט - מנהגי החופה
</h2>
<p dir="RTL">
    צריך שישתתפו בחתונה עשרה גברים, מפני שאין מברכים את שבע ברכות הנישואין ללא מניין של עשרה (שו"ע אה"ע סב, ד; לד, ד).
</p>
<p dir="RTL">
    מצווה להשתתף בחופה, ולכבד בכך את החתן והכלה, ויש בכך גם כבוד שמיים, שהחתן והכלה מקיימים בחופתם את המצווה להינשא בחופה וקידושין. כדי שעמידתם סביב החופה אכן
    תכבד את החתונה צריכים הנאספים לעמוד בשתיקה ולא לפטפט ביניהם.
</p>
<p dir="RTL">
    <strong>שאלה</strong>
    : האם נכון לסדר כסאות לנאספים לכבוד החופה כדי שישבו, או שעדיף שיעמדו ולכן אין לסדר כסאות?
</p>
<p dir="RTL">
    <strong>תשובה</strong>
    : כתבו כמה מגדולי האחרונים שנכון שהקהל יעמוד בעת החופה (באר היטב אה"ע סב, א, בשם כנה"ג). וזאת לכבוד החתן והכלה שהם דומים למלכים, וכשהם עומדים ראוי לכולם
    לעמוד. ועוד, שהשכינה שורה בעת החופה, והחתונה היא שמחה כלל ישראלית, ועל כן ראוי לעמוד לכבוד השכינה ולכבוד ישראל. ומכל מקום מי שקשה לו לעמוד, רשאי לשבת. וכמה
    מגדולי הפוסקים האחרונים הקפידו על קיום המנהג לעמוד בעת החופה (מקור חיים ח"ה עמ' 35; יבי"א ו, ח; אוצה"פ סב, יח, ח). לפיכך, נכון שלא לסדר כסאות סביב החופה,
    אלא רק להכין מספר כסאות לזקנים וחולים שאין להם כוח לעמוד. ומי שיש לו כוח לעמוד בחלק מהזמן, טוב שיעמוד בעת שמברכים את ברכות האירוסין והנישואין.
</p>
<p dir="RTL">
    על פי מנהג האשכנזים יש להעמיד את החופה דווקא מתחת לרקיע השמים, לסימן ברכה שיהא זרעם של החתן והכלה ככוכבי השמים (רמ"א אה"ע סא, א). אבל הספרדים לא נהגו
    להקפיד לערוך את החופה דווקא תחת רקיע השמים, ובדרך כלל עורכים את החופה בתוך האולם.
</p>
<p dir="RTL">
    ראוי לחתן ולכלה שינהגו בצניעות ולא ישנו ממה שמקובל. ולכן נהגו הכלות ללבוש בגדי לבן, כדי שלא יהיה הבדל בין העשירות לעניות (עיין תענית כו, ב). וממילא מובן
    שראוי להיזהר שלא ליצור טקס ייחודי, כדי שלא לפגוע במי שאינו מצליח ליצור טקס ייחודי. בנוסף לכך יש לחוש לעין הרע, שכן ממילא החתן והכלה במרכז תשומת הלב, ואם
    יתבלטו יותר, יגרמו לכך שיפשפשו במעשיהם ויביאו על עצמם קטרוג. הרי ישנם אנשים שגורלם לא שפר עליהם, יש רווקים ורווקות שמשוועים למצוא את זיווגם, יש אלמנים
    ואלמנות, גרושים וגרושות, ולכן ראוי להם להצטנע ולא להבליט את עצמם יתר על המידה.
</p>
<p dir="RTL">
    וכן ראוי לחתן ולכלה שלא יביעו את אהבתם זה לזה בפומבי בעת החופה, שיפה הצניעות לאהבתם שתפרח ותעלה לאורך ימים ושנים. ולא ידברו זה עם זה ולא עם שום אדם, אלא
    יקשיבו בכוונה גמורה לכל הברכות, ויכוונו ויתפללו שכל הברכות יתקיימו בהם.
</p>
<a name="10"></a><h2 dir="RTL">
    י - זכר לחורבן
</h2>
<p dir="RTL">
    דווקא בעת החתונה, בשעה שכל כך שמחים, יש לזכור שעדיין ישנו צער בעולם, בית המקדש חרב, ואי אפשר שהשמחה תהיה שלימה לגמרי. ולכן תקנו חכמים לעשות כמה דברים בעת
    החתונה זכר לחורבן. ורק לאחר שנזכור את ירושלים נוכל לשמוח שמחה אמיתית. בלא זאת השמחה מזויפת ונראית כהוללות הבאה לנתק את האדם מהחיים האמיתיים. שכן לכאורה
    כאשר בית המקדש חרב וכל כך הרבה צער ישנו בעולם, אין מקום לשמחה. אולם כאשר אנחנו זוכרים את ירושלים, הרי שאנו אומרים שהחתונה מכוונת לתיקון העולם, והרי היא
    נחשבת כבנייה של חורבה אחת מחורבות ירושלים. באופן זה השמחה אמיתית.
</p>
<p dir="RTL">
    מסופר בתלמוד (ברכות לא, א) על רב אשי שחיתן את בנו, וראה שהתלמידים הצעירים שמחים בחתונה יותר מדאי, ושבר כוס זכוכית לבנה בפניהם, כדי להזכיר להם את חורבן בית
    המקדש. ומנהג זה רווח כיום בכל ישראל, לשבור כוס מתחת לחופה, זכר לחורבן בית המקדש. יש נוהגים לשבור את הכוס מיד לאחר הקידושין, היינו לאחר נתינת הטבעת, ויש
    נוהגים לשבור את הכוס לאחר סיום שבע הברכות, כלומר בסיום הטכס.
</p>
<p dir="RTL">
    ויש שתמהים על המנהג, מפני שיוצא שבשבירת הכוס מסיימים את החופה, ומיד אח"כ הקהל מריע - "מזל טוב", ומה מקום לצהלת "מזל טוב" אחר הזכרת החורבן. אולם גם אבי מורי
    נוהג כך, ושמעתי ממנו שאכן בשעה שמסתיימת החופה ראוי לומר "מזל טוב" ולהתחיל בשמחה, ובדיוק אז בשיא השמחה, עוצרים את השמחה וזוכרים את ירושלים, ורק לאחר מכן אנו
    רשאים לשמוח. ולכן מיד לאחר זכירת ירושלים חוזרת השמחה שנעצרה להתפרץ. וכיוון שזכרנו את ירושלים השמחה היא אמיתית וטהורה.
</p>
<p dir="RTL">
    כדי להדגיש ששבירת הכוס נועדה לזכר ירושלים, ראוי שהחתן יאמר לפני שבירת הכוס את הפסוק (תהלים קלז, ה-ז): "אִם אֶשְׁכָּחֵךְ יְרוּשָׁלָיִם תִּשְׁכַּח יְמִינִי,
    תִּדְבַּק לְשׁוֹנִי לְחִכִּי אִם לֹא אֶזְכְּרֵכִי אִם לֹא אַעֲלֶה אֶת יְרוּשָׁלַיִם עַל רֹאשׁ שִׂמְחָתִי". בתקופה האחרונה רבים נוהגים לשיר את הפסוק "אִם
    אֶשְׁכָּחֵךְ יְרוּשָׁלָיִם" לפני שבירת הכוס, ואזי אין צורך שהחתן יחזור ויאמר את הפסוק.
</p>
<p dir="RTL">
    עוד תקנו חכמים זכר לחורבן, שלפני שהחתן יוצא לחופה מניחים אפר בראשו, במקום בו מניחים את התפילין של ראש (שו"ע אה"ע סה, ג). וכך נוהגים למעשה הרבה חתנים.
</p>
<p dir="RTL">
    אולם יש קהילות שבהם לא נהגו להניח אפר בראש החתן (כה"ח או"ח תקס, כא). ולמרות שזו תקנה מפורשת של חכמים, לדעתם עיקר התקנה להזכיר את חורבן ירושלים והמקדש,
    וכיוון שכבר מזכירים זאת על ידי שבירת הכוס, שוב אין צורך להניח אפר מקלה בראש החתן. ולכתחילה טוב לקיים את שני המנהגים, להניח אפר מקלה ולשבור כוס.
</p>
<a name="11"></a><h2 dir="RTL">
    יא - שמחת החתונה
</h2>
<p dir="RTL">
    שמחת החתונה, כלי הזמר שמלווים אותה והריקודים, היא האירוע השמח והמרכזי ביותר בחיים היהודיים. אין ספור ניגונים ושירים הולחנו סביב החתונה. אכן שמחת החתונה היא
    מיסודות היהדות. שלא כמו הנוצרים שראו בחתונה כניעה ליצר השפל של האדם, היהדות מתוך גישתה החיובית לחיים רואה בחתונה את היום הגדול והשמח ביותר שיש בחייו של
    האדם. זהו היום שבו האהבה יוצאת לפועל במלואה, וזה היום שבו מניחים את התשתית לדורות הבאים שייוולדו, בעזרת ה', לזוג החדש. ולכן השמחה גדולה כל כך, והכל משתדלים
    להשתתף בריקודי המצווה. ועוד לפני החתונה משתדלים לבחור בתזמורת טובה שתדע לשמח ולהרקיד את הקהל.
</p>
<p dir="RTL">
    כתב הטור (אה"ע סה): "מצווה גדולה לשמח חתן וכלה ולרקד לפניהם". ובמסכת ברכות (ו, ב) הפליגו חכמינו ז"ל בחשיבות המצווה לשמח חתן וכלה, ואמרו: כל הנהנה מסעודת
    חתן ואינו משמחו, עובר בחמישה קולות, [שחמישה קולות הוזכרו בפסוק שעוסק בשמחת החתונה], שנאמר (ירמיהו לג, יא): "קוֹל שָׂשׂוֹן וְקוֹל שִׂמְחָה קוֹל חָתָן וְקוֹל
    כַּלָּה קוֹל אֹמְרִים הוֹדוּ אֶת ה' צְ-בָאוֹת". ואם משמחו מה שכרו? אמר רבי יהושע בן לוי: זוכה לתורה שניתנה בחמישה קולות. ורבי אבהו אמר: כאילו הקריב קורבן
    תודה. ורב נחמן בר יצחק אמר: כאילו בנה חורבה אחת מחורבות ירושלים.
</p>
<p dir="RTL">
    לכאורה יש מקום לשאול, מדוע צריכים החתן והכלה שירקדו לפניהם וישמחום, הרי ממילא הם שמחים, ויתכן אפילו שהם מעוניינים יותר להתייחד לבדם?
</p>
<p dir="RTL">
    התשובה היא, שאמנם אין לחתן ולכלה צורך שישמחום, אבל על ידי שמשמחים אותם שמחתם נעשית יותר גדולה וחשובה. הם מבינים שיש ערך עצום לחתונתם ולהחלטתם להקים משפחה
    בישראל, וזה מעצים את אהבתם זה לזה, ונותן להם כוחות רבים לכל החיים.
</p>
<p dir="RTL">
    על ידי שמחת החתונה, שמחתם הפרטית של בני הזוג ביום חתונתם הופכת לשמחה כלל ישראלית, שמגלה את האחדות הפנימית שבעולם, שבאה לידי ביטוי בהתלכדותן של שתי המשפחות.
    ומתוך כך יבואו לעולם חיים חדשים, לתפארת התורה, העם והארץ. ובזכות העלאתה של האהבה למימד הכללי שלה, יש לקוות שהאהבה הפרטית שבין בני הזוג תלך ותגבר עם השנים,
    ולא תדעך כדרך האהבות הגשמיות הקטנות.
</p>
<p dir="RTL">
    נוהגים לברך בעת החתונה את החתן והכלה בברכת "מזל טוב", ואמרו חכמים שיש מזה תועלת גדולה לחתן ולכלה (עי' להלן יז).
</p>
<a name="12"></a><h2 dir="RTL">
    יב - כיצד מרקדים לפני הכלה
</h2>
<p dir="RTL">
    אמרו בית הלל, שבשעה שרוקדים לפני הכלה, יש לשבח את יופייה ומידותיה ולומר שהיא "כלה נאה וחסודה", שעל ידי כך תרבה אהבתו של החתן כלפיה. וגם כאשר הכלה אינה
    נחשבת נאה וחסודה בעיני רוב האנשים, יש לשבח אותה כך, מפני שמן הסתם בעיני בעלה היא נאה וחסודה, ואע"פ כן הוא שמח לדעת שגם המוזמנים מסכימים לדעתו (כתובות יז,
    א).<button type="button" id="1002" onclick="ok.performClick(id);">הערה 2</button>
</p>
<p dir="RTL">
    מכאן למדנו, שבתוך מגבלות הצניעות, צריכים קרובי החתן וחבריו לשבח בפניו את הכלה, וככל שהם משבחים אותה יותר בדברים שמתקבלים על דעתו, כך הם זוכים לקיים יותר את
    המצווה לשמח חתן וכלה, שמתוך שהחתן שמח בכלתו הוא משמח אותה יותר. וכן מצווה על קרובי הכלה לשבח בפניה את חתנה, שעל ידי כך תשמח בו יותר.
</p>
<p dir="RTL">
    "אמרו עליו על רבי יהודה בר אילעאי, שהיה נוטל בד של הדס ומרקד לפני הכלה, ואומר: כלה נאה וחסודה". ומן הסתם מעצם זה שגדול בתורה כרבי יהודה ביטל עצמו מהלימוד
    כדי לבוא לרקוד לפני הכלה, הבינה הכלה עד כמה גדולה מעלתה, שהיא מקימה בית בישראל, ונותר לה זכרון נפלא מחתונתה, שגם בשעות קשות הפיח בה שמחה ועידוד (כתובות יז,
    א).
</p>
<p dir="RTL">
    רב שמואל בר רב יצחק, אחד מגדולי האמוראים, גם בהיותו זקן, היה רגיל לרקוד לפני הכלה תוך שהוא אוחז שלושה ענפי הדס וזורקם ותופשם לסירוגין. עד שהצעירים היו
    מתביישים מפניו, שאינם יכולים לרקוד ולשמח את החתן והכלה כמותו. כאשר נפטר רב שמואל בר רב יצחק, ירד עמוד של אש והפסיק בינו לבין העם. מקובל היה לחכמים, שאין
    עמוד אש זה יורד אלא לאחד או שניים שבדור. אמרו חכמים, שזכה רב שמואל בר רב יצחק למעלתו היתירה בזכות ההדסים שהיה רוקד בהם לפני הכלה. ויש שפירשו שזכה למעלתו
    היתירה בזכות שהתמיד לעשות כן לפני כל הכלות. ויש שפירשו שזכה למעלתו היתירה בזכות שהיה משתטה ומבזה את עצמו כדי לשמח את הכלה (כתובות יז, א).
</p>
<p dir="RTL">
    מכל זה למדנו עד כמה גדולה ועצומה היא המצווה לרקוד בחתונה לפני החתן והכלה ולשמחם.
</p>
<a name="13"></a><h2 dir="RTL">
    יג - הסעודה
</h2>
<p dir="RTL">
    מצווה לקיים סעודה חשובה בנישואין, וסעודה זו צריכה להיות גדולה ומשמחת יותר מסעודת יום טוב. ובסעודה זו, בנוסף ללחם, צריך להגיש בשר ויין, שהם משמחים. ומסתבר
    שגם בשר עוף נחשב משמח כבשר, שכן מצינו בתלמוד (כתובות ה, א) שהיו מכינים עוף לחתונה.
</p>
<p dir="RTL">
    ויש לטרוח לקראת הסעודה, ותקנו חכמים שיתעסקו בסעודה שלושה ימים, משום כבוד בנות ישראל (כתובות ב, א). וזה היה בזמנים שבנות משפחת החתן הכינו את הסעודה, אולם
    כיום כששוכרים קייטרינג, אין צורך שיכינו את הסעודה שלושה ימים, אלא די בכך שידאגו שהסעודה תהיה מכובדת.
</p>
<p dir="RTL">
    ואם החתן אינו רוצה לעשות סעודה כמקובל, יכולה משפחת הכלה לכוף אותו לעשות סעודה כראוי להם לפי כבודו ולפי כבודם (אג"מ יו"ד ב, קיב).
</p>
<p dir="RTL">
    מצווה גדולה לשלוח הזמנות למכרים העניים והגלמודים, לאלמנות וליתומים, ולהפציר בהם לבוא לחתונה. וכך למדנו בתורה, שבכל עת שאדם שמח בהצלחתו, עליו לשתף בשמחתו
    עניים וגרים. כך בחגים (דברים טז, יד), ובהבאת נדרים (דברים יב, יב), והעלאת מעשר שני (דברים יד, כו), והבאת ביכורים (דברים כו, יא). על כן צריך כל אדם בשעה
    שהוא עורך את רשימת מוזמניו, לחשוב תחילה על העניים, האלמנות ומרי הנפש שבין מכריו. אם ישכח להזמין חברים רגילים לא יקרה אסון, אפשר להסביר להם ששכח. אבל אם
    ישכח את העניים והאלמנות, מחשבות מרות יציפו את ליבם. בהתחלה עוד יקוו, אולי ההזמנה מתעכבת בדואר. אולם כשיעברו הימים, מועד השמחה יעבור וההזמנה לא תגיע, לא
    בדואר ולא בטלפון, יבינו שהם כבר לא נחשבים, וכאבם ויגונם יגבר, והקטרוג על החתונה יגבר. אותם אסור לשכוח. רק לאחר שישתפום בשמחה, יוכלו לזכות לשמחה אמיתית,
    שמוסיפה טובה וברכה לעולם.
</p>
<p dir="RTL">
    כדי לקיים את הסעודה בהידור הראוי אין צורך שאנשים ישקעו בחובות ויפריזו בהוצאות, שכן אפשר לקיים חתונה שמחה במחיר נמוך בהרבה מהמקובל כיום, ובלבד שיקפידו להגיש
    בשר ויין המשמח. לפיכך, ראוי לעודד את הציבור לקיים חתונות שמחות וצנועות. כל אדם וכל חוג לפי מצבו, באופן שסעודת החתונה תהיה יותר חשובה ומכובדת מכל שאר
    הסעודות שהם רגילים לערוך במשך השנה, אבל לא בהפרזה שנועדה להתפאר ולהתגאות.
</p>
<p dir="RTL">
    אנשים עשירים שנוהגים בעשירות, ומוציאים סכומים רבים על מותרות, ראוי שיעשו לילדיהם חתונות יקרות. שכן לא יתכן שעל שאר דברי מותרות יוציאו הון תועפות, ובחתונה
    יחסכו, עד שסעודת החתונה תהיה פחותה מהסעודות שהם רגילים לקיים בשבתות ובמסעדות. להיפך, חובתם להוציא על חתונות ילדיהם יותר, כדי להבליט שאחר הכל, ערך הנישואין
    מעל לכל שאר המותרות. אמנם עליהם לשים לב שמגמת ההוצאות תהיה לקיים חתונה שמחה ומכובדת, שתבליט את הקדושה והמצווה שבנישואין. וישתדלו לשתף בה בני תורה וכמה
    שיותר עניים, כדי לשמח את ליבם, ולא כדי להתפאר בעיני חבריהם בעושרם הרב. וזו הצניעות הנדרשת מעשירים.
</p>
<a name="14"></a><h2 dir="RTL">
    יד - התזמורת
</h2>
<p dir="RTL">
    כדי שהשמחה תהיה גדולה, מצווה להזמין תזמורת לחתונה. ומעשה אירע שמתה אשתו של מושל פלך אחד באשכנז, וציווה המושל שלא ינגנו בשום כלי שיר במשך כל שנת האבל עליה,
    והגיע זמנם של זוג יהודים להינשא ושאלו את המהרי"ל כיצד לנהוג. והורה המהרי"ל שלא יעשו נישואין בלא כלי זמר, ואם אי אפשר להם לנגן במקומם, ילכו למקום אחר, ושם
    יביאו כלי זמר וינגנו לשמחת החתונה (מ"א או"ח שלח, ד).
</p>
<p dir="RTL">
    ואם צד אחד אינו מעוניין להגדיל את השמחה, יכול הצד השני לכוף אותו להזמין תזמורת כדי להגדיל את השמחה (ראנ"ח כנה"ג הגהות הטור אה"ע סד, ב). כיום אפשר להזמין
    תקליטן במקום תזמורת.
</p>
<p dir="RTL">
    יש לשים לב שהתזמורת לא תרעיש מדאי, מפני שרעש התזמורת גורם סבל של ממש לרבים מהמוזמנים לחתונה. יש אנשים שכל כך מצטערים מכך, עד שהם נמנעים מלבוא לחתונות שאינם
    חייבים. והרי כל מגמת התזמורת להוסיף שמחה, ולכן עליהם להיזהר מאוד שלא לגרום צער למסובים.
</p>
<p dir="RTL">
    בעיה זו נוצרה בדור האחרון, לאחר פיתוח הרמקול, ואין ספק שאם היו גדולי ישראל שומעים את הרעש הנורא שתזמורות רבות עושות, היו מציינים יחד עם המצווה להזמין
    תזמורת, שצריך להזהיר אותם מאוד שלא ירעישו ויגרמו צער למשתתפים. עוד ראוי להציע, שבעת הסעודה התזמורת לא תנגן כלל, וכך יוכלו המסובים להרגע מעט מהקולות הרמים
    בעת הריקודים. וגם מי שרוצה להוסיף מעט מנגינות רקע, ראוי שישים לב לכך שהמסובים יוכלו לשוחח זה עם זה בנוחות. שגם זה חלק משמחת החתונה, שאנשים שלא נפגשו זה עם
    זה זמן רב מדברים ביניהם.
</p>
<a name="15"></a><h2 dir="RTL">
    טו - לצאת באמצע חתונה
</h2>
<p dir="RTL">
    <strong>שאלה</strong>
    : הוזמנתי לחתונה של חבר מהישיבה, אני כבר נשוי, וברצוני לצאת באמצע החתונה כדי לחזור מוקדם יותר לביתי, האם הדבר ראוי או לא?
</p>
<p dir="RTL">
    <strong>תשובה</strong>
    : אם אתה יושב על כסא, וממילא משלמים עליך כעל מי שאכל מנה שלימה, ואינך רוקד במשך כל זמן הריקודים, הרי אתה בכלל מה שאמרו חכמים (ברכות ו, ב): "כל הנהנה מסעודת
    חתן ואינו משמחו, עובר בחמישה קולות" (מפני שחמישה קולות הוזכרו בפסוק שעוסק בשמחת החתונה).
</p>
<p dir="RTL">
    ואמנם ידידים ובני משפחה שמשתתפים בחתונה ונותנים מתנה כספית השווה בערכה למחיר המנה, גם אם לא ירקדו, לא ייחשבו כנהנים מסעודת חתן ואינם משמחים אותו, מפני שהם
    השתתפו במימון חלקם. אמנם גם להם יש מצווה גדולה לשמח חתן וכלה, אבל אם הם צריכים לצאת, אין בידם עבירה. אבל החברים מהישיבה מוזמנים כדי לרקוד ולשמוח עמהם, לשם
    כך משפחות החתן והכלה משלמות סכום נכבד, ומי שיוצא לפני תום הריקודים, הרי הוא נהנה מהסעודה בלא לשמח כראוי את החתן. וכבודו של החתן נפגם מזה שאין רוקדים מספיק
    בשמחתו. וכן הוא לגבי כל שאר החברים וקרובי המשפחה שאינם משלמים את מחיר המנה.
</p>
<p dir="RTL">
    מי שמוכרח לצאת באמצע החתונה, צריך שלא לתפוס מקום ולהודיע על כך מראש כדי שלא יסדרו עבורו מקום, וכך יוכל לשמח את החתן והכלה בלא לגרום להם הוצאות כבדות.
</p>
<p dir="RTL">
    כאשר מדובר בחבר קרוב, שהחתן רוצה שישתתף בשמחתו ובסעודתו, למרות שייאלץ לצאת באמצע, מותר לחבר להשתתף בסעודה ולצאת באמצע. אלא שאם רבים יעשו כך, שמחת החתונה
    תיפגם.
</p>
<p dir="RTL">
    <strong>שאלה</strong>
    : האם מותר למי שיש צורך גדול לצאת לפני ברכת המזון? והאם יזמן תוך הזכרת החתונה? והאם יאמר שבע ברכות?
</p>
<p dir="RTL">
    <strong>תשובה</strong>
    : החיוב על היחיד להישאר עם חבריו עד ברכת המזון בזימון הוא במצב רגיל, אבל במקום הכרח או לצורך גדול, מותר לפרוש מן החבורה ולברך בלא זימון. למשל, מי שחושש שאם
    ישאר יתקשה לקום למחרת לתפילה או יהיה עייף בעבודתו, או שיש לו קביעות לימוד, ואם ישאר עד סוף החתונה יאבד את הקביעות. לכל אלה וכיוצא בהם מותר לברך בלא זימון.
    אמנם מי שאין לו צורך גדול, כיוון שהתוועד עם כולם בסעודה, חובה עליו להישאר עד לזימון ושבע הברכות.
</p>
<p dir="RTL">
    ומכל מקום, מי שיודע מראש שייאלץ לצאת לפני סיום הסעודה, נכון שיסכים בדעתו שאינו מתוועד עמהם לגמרי, ורצוי שאף יאמר לשכניו שייאלץ לצאת לפני הסוף, ואם ירצו
    שניים משכניו לשולחן להצטרף עמו לזימון, יזמן עמהם בחשאי, ויאמר בזימון 'שהשמחה במעונו', אבל לא יזמן על הכוס וקל וחומר שלא יזמן בעשרה, כדי שלא לפגוע בחתן
    ובסעודה. וטוב שהמצטרפים לזימון יאכלו אח"כ עוד כ'זית', כדי שיהיו שותפים ממש בזימון עשרה שבסוף הסעודה (עיין בפניני הלכה ברכות ה, יא).
</p>
<p dir="RTL">
    כאשר מדובר באנשים נכבדים כרבנים שזמנם יקר, והחתן מעוניין שיזמנו בעשרה, או שהחתן יודע שהסעודה ארוכה ומסכים שיפרשו באמצע, נכון שהיוצאים יזמנו בעשרה ואף יברכו
    שבע ברכות. ואם קשה להם לקבץ עשרה, יזמנו בשלושה על הכוס ויברכו את הברכה השביעית - 'אשר ברא'. <button type="button" id="1003" onclick="ok.performClick(id);">הערה 3</button>
</p>
<a name="16"></a><h2 dir="RTL">
    טז - המתנות
</h2>
<p dir="RTL">
    ככלל נכון שהמוזמנים יתנו מתנה כספית בשווי של מעט יותר מערך המנה, וכך נוהגים רבים מבני עדות המזרח וצפון אפריקה. וכך היה המנהג הקדום בישראל, שעל ידי כך יוכלו
    משפחות החתן והכלה להתחזק בקיום השמחה ובעזרה לבני הזוג. אמנם כאשר מפריזים בעלויות החתונה נוצר קושי אצל חלק מהמוזמנים לשלם את מחיר המנה, ובמיוחד כאשר מדובר
    במשפחות ברוכות ילדים. לפיכך, במשפחות שכך מקובל, על המוזמנים שמתקשים להעניק מתנה כספית בשווי המנה לומר לפני החתונה לבעלי השמחה שלא יוכלו לבא, מפני שלא יוכלו
    להעניק מתנה כמקובל. ורק אם יפצירו מהם לבא בכל זאת, יבואו ויתנו כפי שיוכלו.
</p>
<p dir="RTL">
    <strong>שאלה</strong>
    : אני מבני עדות המזרח, ומקובל אצלנו לשלם את מחיר המנה, אלא שרבים מבני משפחתי עורכים חתונות יקרות מאוד, לפעמים מנה עולה ארבעים דולר, ולעיתים יש שלוש חתונות
    בחודש. למרות שאני עובד ומרוויח משכורת סבירה, איך אוכל לכסות מנות כאלה ועוד לקיים את משפחתי. אני יכול לתת בשמחה לכל חתונה מאה וחמישים ש"ח עד מאתיים ש"ח, אבל
    לא שלוש מאות או ארבע מאות ש"ח. האם לא היה ראוי לבטל מנהג זה שיוצר קושי רב בקרב משפחות מרובות ילדים.
</p>
<p dir="RTL">
    <strong>תשובה:</strong>
    מנהג זה הוא טוב ביסודו, וכך נהגו בישראל מימים ימימה כמבואר בתלמוד, ובתנאי שמחיר המנה הוא סביר.<button type="button" id="1004" onclick="ok.performClick(id);">הערה 4</button> הבעיה
    שבתקופה האחרונה נוצר סחף, ויש שמוציאים סכומים גבוהים מדי, לפעמים כדי להתגאות. והפתרון אינו בביטול המנהג, אלא צריך להציף את הבעיה בדיבור גלוי. מיד לאחר
    שתקבלו הזמנה, תתקשרו לבעלי השמחה, ותאמרו להם שתשמחו להשתתף בחתונתם, אבל אם המנה תעלה מעבר למאה ש"ח לא תוכלו להשתתף, כי אין באפשרותכם לכסות את מחיר המנה. אם
    למרות זאת יפצירו בכם להשתתף, תוכלו להשתתף תוך נתינת המתנה שהתכוונתם לתת. ואם לא יפצירו בכם, לא נורא, אל תשתתפו. אם רבים ידברו על כך בגלוי, במשך הזמן מחירי
    החתונה יחזרו לרמה סבירה.
</p>
<a name="17"></a><h2 dir="RTL">
    יז - שבת חתן
</h2>
<p dir="RTL">
    מנהג אשכנז לקרוא לשבת שלפני החתונה - 'שבת חתן'. בשבת זו החתן עולה לתורה, ועורכים לכבודו שמחה. וגם בשבת שלאחר החתונה מעלים את החתן לתורה ועורכים סעודות
    ומזמינים קרובים, וסעודות אלו נקראות סעודות שבע ברכות. וכן נהגו בעבר גם הספרדים (רשב"א במשמרת הבית). והטעם לכך, שהברכה של כל השבוע גנוזה ונובעת מהשבת, ולכן
    כבר בשבת ניכרת שמחת החתונה. והטעם לשמחה שעושים בשבת שאחר החתונה, מפני שהיא בתוך שבעת ימי המשתה, ועל ידי קדושת השבת ניכרת עלייתו של החתן יותר, ומתוך כך הוא
    יכול לזכות לתורה במדרגה גבוהה יותר.
</p>
<p dir="RTL">
    כיום מנהג עדות המזרח לערוך את 'שבת החתן' לאחר החתונה, יחד עם סעודות שבע ברכות, ובשבת שלפני החתונה אין עושים שמחה, אולם משתדלים להעלות את החתן לתורה.
</p>
<p dir="RTL">
    אפשר לומר שהמנהג לעלות לתורה בשבת שלפני החתונה בא להורות, שכל העלייה וההתקדמות שיש לחתן בחתונה, באה מכח התורה, ועל כן מתוך העלייה של החתן לתורה בשבת שלפני
    החתונה הוא ממשיך אל חתונתו. והעלייה לתורה בשבת שלאחר החתונה באה להראות, שהחתונה איננה פרישה מלימוד התורה, אלא להיפך, דווקא בזכות החתונה החתן יכול להמשיך
    ולהתעלות במעלות הרוחניות, ועל כן מיד לאחר החתונה הוא עולה לתורה.
</p>
<p dir="RTL">
    עליית החתן ב'שבת-חתן' דוחה את שאר החיובים של יארצייט, ורק מי שיש לו בר מצווה באותו היום שווה במדרגתו לחתן. יש שנהגו להעלות את החתן למפטיר, ויש שנהגו לשלישי
    או אחרון. ולכתחילה מעלים לתורה גם את קרובי החתן, את אביו ואת אבי הכלה.
</p>
<p dir="RTL">
    יש נוהגים להוליך את החתן לבית הכנסת לתפילת שחרית בשירים, וגם היום רבים נוהגים כן. וטוב לנהוג כך, ובמיוחד כאשר החתן ישן בדירה לחוד, שאם לא יבואו ללוותו יש
    חשש שמחמת העייפות לא יתעורר בזמן לתפילה, ואח"כ יצטרכו להבהילו בחיפזון לבית הכנסת כדי שיספיק לעלות לתורה. ומכל מקום גם כשאין נוהגים להביאו בשירה, טוב שאחד
    מידידיו ידאג להעירו בזמן לתפילה.
</p>
<p dir="RTL">
    במקומות רבים נהגו להושיב את החתן במקום מכובד סמוך לארון הקודש (מחזור ויטרי).
</p>
<p dir="RTL">
    רבים נוהגים לזמר לכבוד החתן בעת שהוא עולה לתורה. ונהגו לזרוק אחר עלייתו לתורה ממתקים לסימן טוב, ומקור לכך בגמרא, אלא שצריך להקפיד שלא לזרוק דברי מאכל
    שיימאסו על ידי כך (ברכות נ, ב). ובמקומות רבים נוהגים שהנשים זורקות את הממתקים.
</p>
<p dir="RTL">
    נוהגים שכל הקהל באים ב'שבת חתן' לברך את החתן בברכת "מזל טוב". ואמרו חז"ל (ילקוט שמעוני רות רמז תרח) שיש מזה תועלת גדולה לחתן ולכלה, ובזכות הברכות שבירכו את
    רות כשנישאה לבועז, ניצל בית דוד מאבדון בימי עתליה המרשעת. ועל כן אמרו חז"ל שזו מצווה גדולה של גמילות חסד לברך את החתן והכלה (פרקי דרבי אליעזר יז, מסכת
    סופרים יט, יב).
</p>
<p dir="RTL">
    כדי לתת צביון למעמדם של החתן והכלה, וכדי שיברכום במזל טוב, נוהגים אחר התפילה בשבת להגיש כיבוד לנאספים. בעבר היו מקומות שנהגו לעשות את השמחה בליל שבת אחר
    הסעודה, כך נהגו בוורמייזא, וכיום נוהגים להגיש כיבוד אחר תפילת שחרית. ואפשר אולי להציע שבחורף, יעשו את השמחה בלילה, ובקיץ לאחר תפילת שחרית.
</p>
<a name="18"></a><h2 dir="RTL">
    יח - שבעת ימי המשתה
</h2>
<p dir="RTL">
    מצווה על החתן והכלה שישמחו שבעה ימים, ולא יעשו מלאכה ולא ישאו ויתנו בשוק אלא אוכלים ושותים ושמחים יחד (שו"ע אה"ע סד, א). ודבר זה נתקן על ידי משה רבנו
    (ירושלמי מו"ק י, ז). כפי הנראה מנהג זה היה קיים בין נכבדי האומות עוד לפני מתן תורה, וכפי שמצינו שאמר לבן הארמי ליעקב אבינו ע"ה: "מלא שבוע זאת", ומשה רבנו
    ראה שהוא מנהג נכון שישמח החתן עם הכלה שבעה ימים, ועל כן תיקן זאת לישראל (רמב"ן שם).
</p>
<p dir="RTL">
    יום החתונה נחשב ליום הראשון. ואם התחתנו לפנות ערב, אזי בשעה שיחשיך יתחיל היום השני. במשך שבעת הימים הללו מברכים שבע-ברכות בסעודות שיש בהם מניין.
</p>
<p dir="RTL">
    נוהגים שהחתן והכלה מתלבשים בבגדים חגיגיים בכל שבעת הימים, ומותר להם לכבס ולגהץ בגדים חגיגיים לצורך שבעת הימים. עוד נוהגים שהחתן או הכלה לא יצאו לבדם לרחוב
    העיר, משום שהחתן והכלה דומים למלך ומלכה, ואין זה מכבודם להלך ברחוב יחידים. אבל כשהחתן והכלה הולכים יחדיו, לדעת רבים אינם צריכים ליווי.
</p>
<p dir="RTL">
כשהחתן נמצא בבית הכנסת, כל הציבור אינו אומר תחנון ווידוי, כמו בכל ימי-שמחה שאין אומרים בהם תפילות אלו. ובימים שיש בהם קריאה בתורה - מעלים את החתן לתורה.    <button type="button" id="1005" onclick="ok.performClick(id);">הערה 5</button>
</p>
<p dir="RTL">
    גם אם לחתן או לכלה אלו נישואין שניים, מכל מקום אם לאחד מבני הזוג אלו נישואין ראשונים, מצווה עליהם לשמוח שבעה ימים, ולברך שבע-ברכות (שו"ע אה"ע סב, ו; סד,
    ב).
</p>
<p dir="RTL">
    אבל כאשר מדובר בנישואין שניים הן של החתן והן של הכלה, אינם מצווים לשמוח שבעה ימים אלא שלושה ימים בלבד. ואת שבע הברכות אין מברכים אלא בסעודה הראשונה שאחר
    החתונה, ובתנאי שאותה סעודה תהיה ביום החתונה עצמו. וכיוון שאין מברכים שבע ברכות אלא ביום הראשון, אף המצווה לשמחם אינה אלא ביום הראשון. וביום השני והשלישי
    עליהם לשמוח בעצמם, ולא יצאו לעבוד.
</p>
<p dir="RTL">
    וכן הדין גם בזוג שהיה נשוי והתגרשו וחזרו ונישאו זה לזה בשנית, שמברכים שבע ברכות בסעודה הראשונה שביום החתונה עצמו. ואף שהשמחה שלהם פחותה מסתם נישואין שניים,
    מכל מקום עליהם לשמוח שלושה ימים (עיין אוצה"פ סב, כג).
</p>
<a name="19"></a><h2 dir="RTL">
    יט - סעודת שבע ברכות
</h2>
<p dir="RTL">
    במשך שבעת ימי המשתה, ניתן לברך בכל סעודה את שבע-ברכות החתונה, ובתנאי שישתתפו בסעודה מניין של עשרה גברים, וביניהם 'פנים חדשות', דהיינו אדם חדש שעדיין לא
    השתתף בשמחת החתן והכלה, ובואו לסעודה מחדש את השמחה. בשבת ויום טוב מברכים גם ללא 'פנים חדשות', מפני ששמחת היום מהווה תחליף ל'פנים החדשות'.
</p>
<p dir="RTL">
    עניינן של ברכות אלו להודות לה' ולברך את החתן והכלה שיבנו את ביתם בשמחה ואהבה, ובתוך כך מברכים את ה' על יצירת האדם ומתפללים על הגאולה ועל ירושלים.
</p>
<p dir="RTL">
    וכיוון שאלו ברכות חשובות ומועילות לחתן ולכלה, מצווה לעשות בכל יום סעודה כדי שיוכלו לברכן. אבל אין בזה חיוב. ולכן אם אין להם יכולת לקיים בכל יום סעודה, מפני
    שאין להם כסף להוציא על כך וגם אין להם קרובים וידידים שיעשו עבורם את הסעודות, אינם מחויבים בכך (רב פעלים ח"ד ו).
</p>
<p dir="RTL">
    <strong>שאלה</strong>
    : האם אפשר לקיים סעודת שבע ברכות בכל בית או רק בבית החתן?
</p>
<p dir="RTL">
    <strong>תשובה</strong>
    : אמנם נפסק ב'שולחן-ערוך' (אה"ע סב, י) על פי כמה מגדולי הראשונים (תוס', רשב"א ועוד), שרק בביתו של החתן מברכים שבע ברכות. מפני שהחתן והכלה מתכבדים ושמחים
    יותר כאשר באים אל ביתם לשמחם, ועל כן רק בבית החתן אפשר לברך שבע ברכות.
</p>
<p dir="RTL">
    אבל לדעת כמה ראשונים, אפשר לברך שבע ברכות בכל מקום שבו עושים סעודה לכבודם (מאירי וראב"ד). בנוסף לכך, לדעת רבים מגדולי האחרונים (יש"ש, ט"ז סב, ז), גם אלה
    שסברו שאפשר לברך שבע ברכות בבית החתן בלבד, לא התכוונו אלא לפי מה שנהגו בעבר לקיים את כל שבעת ימי המשתה בבית החתן, במקום שבו היו החתן והכלה ישנים בלילה
    ושמחים, שבאותו מקום היו עורכים את הסעודות, ושם היו מברכים את שבע הברכות. ואם היו צריכים לצאת מביתם היה בכך פגם בשמחתם וכבודם. אבל כיום שנתבטל המנהג הזה,
    הרי שהשמחה היא בכל מקום שבו עורכים סעודה לכבודם. וכך נוהגים כל האשכנזים.
</p>
<p dir="RTL">
    אולם לגבי מנהג הספרדים ישנה מחלוקת. יש אומרים, שגם היום יש לנהוג כפי שכתוב ב'שולחן-ערוך', שרק בבית החתן אפשר לברך שבע ברכות. אבל אם עורכים סעודה בבית אחר,
    אין מברכים שבע ברכות אלא את ברכת "אשר ברא" בלבד. ואם הזדמן לשם אשכנזי שרוצה לברך, אין למנוע זאת ממנו, אבל אין להזמינו לשם כך (הגרע"י; ילקוט יוסף שובע שמחות
    יז, ו).
</p>
<p dir="RTL">
    אבל רוב הפוסקים הספרדים הסכימו, שבדורות האחרונים, כאשר נוהגים לקיים את שמחת החתן והכלה בבתים שונים, ממילא מברכים גם שבע ברכות בבתים שונים. וכך פסק הרדב"ז
    (ח"ד סי' אלף שכ), וכך הורו בטורקיה (כנה"ג, ור' חיים פלאג'י), וכך הורה המהרי"ץ בתימן (פעולת צדיק ג, רנב), וכך הורו גדולי צפון אפריקה, וביניהם הרב כלפון
    מג'רבה (ברית כהונה), והרב משאש, וכך הורה הרב חיים דוד הלוי. וכך נוהגים למעשה רוב הספרדים.<button type="button" id="1006" onclick="ok.performClick(id);">הערה 6</button>
</p>
<a name="20"></a><h2 dir="RTL">
    כ - מהלכות שבע ברכות
</h2>
<p dir="RTL">
    כאשר משתתפים בסעודה שבשבעת ימי המשנה עשרה אנשים, מברכים לאחר ברכת המזון שבע ברכות על כוס יין. וצריך שאחד מהמסובים יהיה 'פנים חדשות', היינו אדם שעדיין לא
    השתתף בשמחת החתן והכלה, ובזכותו השמחה מתגברת, ומוסיפים עבורו דבר מאכל. ויש אומרים שצריך שיהיו שני אנשים חדשים כדי לברך שבע ברכות (ר' אברהם בשם אביו
    הרמב"ם), וכך נוהגים חלק מהספרדים. ומנהג אשכנזים וחלק מהספרדים להסתפק באחד שהוא 'פנים חדשות', ובשעת הצורך כך יכולים לנהוג כל הספרדים (עיין אוצה"פ סב, לג,
    ב).
</p>
<p dir="RTL">
    בשבת ויום טוב מברכים שבע ברכות גם ללא 'פנים חדשות', מפני ששמחת היום מהווה תחליף ל'פנים החדשות'.
</p>
<p dir="RTL">
    <strong>שאלה</strong>
    : האם אפשר לברך שבע ברכות כאשר לא כל העשרה אכלו לחם?
</p>
<p dir="RTL">
    <strong>תשובה</strong>
    : יש בזה דעות שונות בין האחרונים, ונוהגים כדעה המחמירה, שצריך שמתוך העשרה לפחות שבעה יאכלו פת, ועוד שלושה שיאכלו לכל הפחות פירות (עיין בספר הנישואין כהלכתם
    יד, מא).<button type="button" id="1007" onclick="ok.performClick(id);">הערה 7</button>
</p>
<p dir="RTL">
    <strong>שאלה</strong>
    : האם אפשר לכבד מי שלא אכל פת או פירות לברך אחת משבע הברכות?
</p>
<p dir="RTL">
    <strong>תשובה</strong>
    : נחלקו בזה האחרונים. יש אומרים שאפשר לכבד בברכה גם את מי שלא אכל בעצמו, ויש אומרים שרק מי שאכל פת יכול לברך אחת משבע ברכות. וכך ראוי לנהוג, ואין למחות ביד
    המקילים, שיש להם על מי לסמוך (עיין בנישואין כהלכתם יד, צה).
</p>
<div style="display:none;">
    <br clear="all"/>
    <hr align="right" size="1" width="33%"/>
    <div id="ftn1">
        <p dir="RTL">
            <a href="#_ftnref1" name="_ftn1" title="">[1]</a>
            . בר"ח ניסן, לרמ"א תקעג, א, ומ"ב ט, יתענו, שכן מנהג חסידים להתענות בו, ולפמ"ג מי שאינו נוהג לצום תמיד בר"ח ניסן, אל יתענה בו ביום חופתו. ועיין בס'
            ר"ח יד, יט. וע"ש בהערה לט, שאם החתונה בליל ר"ח, לערוה"ש אה"ע סא, כא, ימשיכו להתענות עד אחר החופה אע"פ שנכנסים לליל ר"ח בתענית, מפני שטעם הצום שלא
            יהיו בשכרות. ולקצש"ע קמו, א, לעולם תענית חתנים נמשכת עד צאת הכוכבים בלבד, מפני שהיא לכפרה ותשובה.
        </p>
    </div>
    <div id="ftn2">
        <p dir="RTL">
            <a href="#_ftnref2" name="_ftn2" title="">[2]</a>
            . אמנם בית שמאי אמרו: ומה אם הכלה חיגרת או סומא, האם גם אז צריך לשבח אותה שהיא "נאה וחסודה"? אלא לדעתם אסור לשבח אותה בדבר שאין בה, ואם הכלה
            מכוערת, עדיף שימצאו בה דבר שבח אחר שאותו יציינו ולא יאמרו סתם דברי שקר. אמנם גם לדעת בית שמאי, אם יבוא אחד מבני המשפחה וישאל, איך לפי דעתכם הכלה,
            ודאי שיש לשבח אותה, שמצווה לשנות מפני השלום. אלא שאם לא נשאלו, עדיף לדעת בית שמאי שלא לומר בחינם דברים שאינם אמיתיים (תוספות כתובות יז, א, 'כלה').
            והלכה כבית הלל, שבכל אופן יש לשבח את יופיה, כי בוודאי מבחינה מסוימת, והיא בחינתו של החתן, הכלה נאה וחסודה, והציבור צריך להצטרף לחזק עמדה זו.
        </p>
    </div>
    <div id="ftn3">
        <p dir="RTL">
            <a href="#_ftnref3" name="_ftn3" title="">[3]</a>
            . בספר יוסף אומץ קנט כתב, שגם איבוד זמן רב למי שהדבר קשה עליו מתיר לברך בלא זימון. ועל כן בחתונה, למרות שהצורך לצאת אינו הכרחי, אם מדובר בזמן רב,
            גם לצורך רגיל ניתן להקל. ומן הסתם התכוון לאדם ששילם את מחיר המנה כפי שהיה מקובל. אמנם מנגד צריך לזכור, שיש מצווה להישאר עד סוף סעודת הנישואין,
            ומובא בשם הגר"ח מבריסק, שדברי חז"ל (ברכות ו, ב): "כל הנהנה מסעודת חתן ואינו משמחו עובר בחמישה קולות", מכוונים כלפי מי שאינו ממתין עד לשבע הברכות
            (נטעי גבריאל צח, א). ולכן אין להקל בזה בלא צורך ממשי. וכל שרשאי לפרוש מהזימון רשאי לפרוש לפני שבע ברכות, שאין החיוב בהן גדול מהחיוב בזימון (עיין
            אוצה"פ סב, כה, י).
        </p>
        <p dir="RTL">
            היוצא באמצע הסעודה לא יברך על הכוס כדי שלא לפגוע בחתן, וכן לא יזמן בעשרה, מפני הפגיעה בחתן שקבוצה שלימה פורשת באמצע הסעודה (עי' שו"ע קצג, א), אבל
            יאמר 'שהשמחה במעונו (עיין בשערי הברכה ה, הערה צו). אמנם אם החתן מעוניין שיזמנו, כגון שהם רבנים, אזי יזמנו על הכוס ויאמרו שבע ברכות. וכן מצינו כיוצא
            בזה שכתב בשו"ע אה"ע סב, יא, שאפשר שיהיו בסעודת החתונה כמה וכמה חבורות שמברכות שבע ברכות (וכמובא באוצה"פ סב, כב, י בשם חשב האפוד ט'). ומוכח משו"ע שם
            שאין צורך שהחתן ישב עמם, שאפשר לברך שבע ברכות בסעודת חתן גם כשאינו שומע את הברכות, וכ"כ ערוה"ש סב, לז.
        </p>
    </div>
    <div id="ftn4">
        <p dir="RTL">
            <a href="#_ftnref4" name="_ftn4" title="">[4]</a>
            . ב"ב קמד, ב - קמה, א, טור ב"י אה"ע סימן ס, וכ"כ בשולחן ערוך (אה"ע ס, א): כשנושא אדם אשה, נוהגים שרעיו ומיודעיו שולחים לו מעות, כדי שיתחזק על
            ההוצאה שמוציא במשתה. ואלו המעות נקראים שושבינות. ושושבינות זו אינה מתנה גמורה, שלא שלח לו זה אלא שאם ישא הוא אשה, יחזור וישלח לו כמו ששלח לו.
            לפיכך, אם נשא זה אשה ולא החזיר לו השושבינות, הרי זה תובעו בדין ומוציא ממנו... אמנם מסיים השולחן ערוך: "ולפי שבזמן הזה לא נהגו לתבוע תביעה זו, ראיתי
            שלא להאריך בזה".
        </p>
    </div>
    <div id="ftn5">
        <p dir="RTL">
            <a href="#_ftnref5" name="_ftn5" title="">[5]</a>
            . יש ספק כיצד סופרים את הימים, האם מקצת היום ככולו, ואם החתונה היתה ביום ראשון לפני השקיעה, הרי שבצאת הכוכבים כבר מתחיל היום השני, ועד שקיעת החמה
            של יום שבת אפשר לומר שבע ברכות. או שסופרים מעת לעת, ושבעת הימים נמשכים עד סמוך לשקיעה ביום ראשון הבא. ולעניין שבע ברכות, כיוון שהוא ספק ברכות,
            אומרים מקצת היום ככולו, ורק עד שקיעת החמה של שבת אומרים שבע ברכות. אבל לעניין וידוי ותחנון הולכים לפי השיטה שהם שבעה ימים תמימים, ואין אומרים וידוי
            ותחנון ביום ראשון עד סמוך לשקיעת החמה (מ"ב קלא, כו, שארית יוסף ח"ג ע' קלב).
        </p>
    </div>
    <div id="ftn6">
        <p dir="RTL">
            <a href="#_ftnref6" name="_ftn6" title="">[6]</a>
            . וכ"כ בספר "עלי הדס" ע' קפ, ובו אוסף מנהגי תוניס: "...רוב רבני מחוזנו שעמדו על דין זה העלו להתיר אמירת שבע ברכות מחוץ לבית החתן, ובפרט בימינו שאין
            קובעים מקום לחופה כל שבעה. וכן פסק מה"ר כדיר צבאן בספרו נפש חיה (מע' ח' אות י'), וכתב בסיום דבריו: ואין לדמות למה שנהגו בחו"ל, שהחתן והכלה גרים עם
            הוריהם בחצר גדולה ורחבה ושם קובעים סעודות של ליל החופה או של שבת, שבאמת זה נקרא מקום החופה, עכ"ל. והסכים עמו לדינא הגאון רבי מאיר מאזוז שליט"א
            בהערה שם. ועוד הביא הגר"מ מאזוז עדות שכן נהג למעשה מה"ר משה כלפון הכהן בעל ברית כהונה. ועיין עוד בשו"ת שואל ונשאל (ג, אוה"ע תלח). וכ"כ באורך בספר
            תרחם ציון (סי' יב). וכן דעת כמה מגדולי אחרונים, כגון: הרדב"ז (ח"ד סי' אלף שכ), הכנסת הגדולה (אה"ע סב, הגה"ט כז), הגאון רבי חיים פלאג'י בספרו רוח
            חיים (אה"ע סב, יא), הגאון רבי יהודה שמואל אשכנזי בסידור בית עובד (דיני ברכת חתנים אות חי, דף ר' ע"ב), ועוד".
        </p>
    </div>
    <div id="ftn7">
        <p dir="RTL">
            <a href="#_ftnref7" name="_ftn7" title="">[7]</a>
            . יש בזה ארבע דעות: א) לדעה המקילה מספיק ששלושה מתוך העשרה יאכלו לחם (האלף לך שלמה או"ח צג). ב) צריך שלפחות שלושה יאכלו פת ושלושה יאכלו משאר מאכלים
            אפילו בלא פת (מנחת פיתים סב, ה). ג) צריך שישה שיאכלו פת (זכור לאברהם). ד) צריך שבעה שיאכלו פת, ועוד שלושה שיאכלו לכל הפחות פירות. וכאמור כך המנהג.
        </p>
    </div>
</div>
