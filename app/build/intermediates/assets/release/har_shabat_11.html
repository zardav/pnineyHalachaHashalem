<a name="0"></a><h1 dir="RTL">
    יא - בורר
</h1>
<a name="1"></a><h2 dir="RTL">
    א, א - מדוע יש ארבע מלאכות בבורר
</h2>
<p dir="RTL">
    יש לתמוה, מדוע מלאכת בורר נחלקה לארבע מלאכות ואילו לגבי מלאכת זורע לא מנו גם מלאכת נוטע. ובאר הרא"ה (שבת עג, ב) שארבע המלאכות הללו נצרכו בעשיית הפת, ואילו
    בנטיעה, בכל פעם צריכים רק מלאכה אחת: או זריעה או נטיעה.
</p>
<a name="2"></a><h2 dir="RTL">
    א, ב - בגדר החיוב של מלאכת בורר
</h2>
<p dir="RTL">
    קושייה חזקה מתעוררת על מלאכת בורר: האופן שבו אסור לברור, הוא כאשר מוציאים את הפסולת מן האוכל. אבל מטרתו של הבורר, הרי אינה להשתמש בפסולת שהוציא, אלא באוכל
    שנשאר. לכאורה זו מלאכה שאינה צריכה לגופה, ואם כן מדוע חייבים עליה?
</p>
<p dir="RTL">
    לדעת הרז"ה (שבת קו, א), מלאכת בורר אכן שונה מכל שאר המלאכות, ועליה חייבים אע"פ שאינה צריכה לגופה.
</p>
<p dir="RTL">
    אולם לדעת הרמב"ן (שם), מלאכת בורר נקראת מלאכה הצריכה לגופה. כי למרות שהאדם מוציא רק את הפסולת, המלאכה נעשית בתערובת כולה, וכיוון שיש לאדם תועלת בחלק מן
    התערובת שהוא מעוניין בו, נחשבת המלאכה כצריכה לגופה (וכפי שהמל בשבת חייב, אע"פ שלא עשה מלאכה אלא בערלה שאינו זקוק לה).
</p>
<p dir="RTL">
    ובבאו"ה שיט, ג 'לאכול מיד', באר היטב שמלאכת בורר היא תיקון המאכל, ולכן גם כאשר הוא בורר שני מאכלים זה מזה, הוא עובר על מלאכת בורר, הואיל וכל מאכל נחשב
    כפסולת לגבי חבירו (ושלא כישועות יעקב).
</p>
<a name="3"></a><h2 dir="RTL">
    א, ג - בטעם מלאכת בורר
</h2>
<p dir="RTL">
    מכך שמלאכת בורר מורכבת מארבע מלאכות: דש, זורה, בורר ומרקד, יש ללמוד שעניין הבירור, להבדיל הטוב מהרע, הוא תהליך ארוך שמורכב מכמה שלבים. וזוהי אחת המלאכות
    המרכזיות שהוטלו על האדם, להפריד הטוב מהרע (ולפני חטא אדה"ר לדברי הרמב"ם במו"נ הבירור היה להפריד האמת מהשקר). אולם בשבת אין לעסוק במלאכת בורר, אבל ליהנות
    מהטוב בדרך אכילה מותר ואף מצווה. ואף שתוך כדי לקיחת האוכל נעשה בירור, שכן בזה שנטל את האוכל כדי לאוכלו הפסולת נשארת ריקה בלא חיות, ומתכלה, מ"מ לא בזה הוא
    עוסק אלא רק באכילתו, וביטול הרע נעשה מאליו. ובאמת מכוח השבת נעשה בירור עוד יותר גדול, אלא שהוא נעשה מאליו בלא מלאכה. כלומר, מתוך הדגשת הטוב וההתקשרות אליו
    שנעשות בשבת, מתברר ההבדל שבין הטוב לרע, ועל ידי כך חלק מהרע מתבטל מאליו. והחלק האחר מתברר אח"כ בימות החול, ואף הוא מתברר מכוח הבלטת הטוב שנעשית בשבת. הרי
    שהשבת אינה מנותקת מהתיקון שאנו עושים בששת ימי המעשה, אלא מתוך הדגשת הטוב שבשבת יש לנו יכולת לברר במשך ימות החול את הטוב מהרע.
</p>
<a name="4"></a><h2 dir="RTL">
    ב, א - בטעם שלושת הכללים
</h2>
<p dir="RTL">
    שלושה כללים נאמרו בדין בורר, שאם אחד מהם קיים הרי זה אסור מהתורה, ואם שלושתם אינם קיימים, אין כאן מלאכת בורר אלא כך היא דרך אכילה. ונבאר טעם רוחני לשלושת
    הכללים:
</p>
<p dir="RTL">
    א) הבורר נוטל את הפסולת. שכן עיקר הבירור בהוצאת הרע מהטוב, וזה אסור בשבת, כי בשבת עלינו להתמקד בטוב, היינו באמונה וקליטתה, וכל עיסוק בפסולת עלול לפגום בכך.
    ויש להזכיר כי ישנם שני ביאורים בעניין הרע. בפשטות, חז"ל והמקובלים התייחסו אליו כדבר ממשי, שהשטן וחילותיו הם כוחות ממשיים שמשפיעים רעה בעולם, ומקטרגים
    ומענישים. לעומת זאת הרמב"ם והמהר"ל הגדירו את הרע כ'העדר'. ואלו ואלו דברי אלוקים חיים, שמצד האמת המוחלטת אין בו ממש, וכפי שיתברר לעתיד כשמלכות הרשעה כעשן
    תכלה. אבל בעולם הזה הוא נתפש כממשי. ולכך מכוונת כל עבודתנו בעוה"ז, להתעסק עם הרע ולהבדיל אותו מהטוב, ולהוציא ממנו את הטוב הבלוע בו. אולם שבת היא מעין עולם
    הבא, עולם האמת, ואין מקום להתעסק בה עם ממשות הרע כפי שהיא מתגלה לנו, וממילא אסור לנו להתעסק בברירה.
</p>
<p dir="RTL">
    ב) במלאכת בורר מכינים את המאכל לאחר זמן, ואילו בדרך אכילה אוכלים לאלתר. כידוע חטאה הארץ, שבתחילה צווה ה' שתוציא 'עץ פרי' שיהיה טעם העץ כטעם הפרי, וחטאה
    הארץ והוציאה 'עץ עושה פרי'. שמתחילה היה ראוי שמיד יוכל אדם להיפגש עם הטוב, אבל מפני פחיתותו של העולם, לא קיימה הארץ את הציווי האלוקי, והעץ צריך קודם לצמוח
    ולגדול, ורק אח"כ מתוך כך בתהליך מורכב נוצר הפרי. כלומר יש צורך בתהליך של שכלול שמעלה את הטוב מן המצב הרע עד שהוא מתגלה. והמתעסק יותר מדי בתהליך עלול לשכוח
    את התכלית, את הכיסופים לטוב השלם. בנוסף לכך, יחד עם ההשתתפות שלנו בתיקון העולם, עלולה להיווצר גאווה פסולה. ולכן ניתנה לנו השבת, כדי שנחזור ונתמקד בתכלית,
    ונתבונן על העולם במבט כללי, שמדגיש את פעולתו של הקב"ה בבריאת העולם ובבחירת ישראל, ובטוב השלם שנמצא כבר עכשיו בפנימיותו של העולם. והמכין אוכל לאחר זמן, עוסק
    בתהליך, בפרטים החסרים, ועובר על מלאכת בורר.
</p>
<p dir="RTL">
    ג) אם הוא משתמש בכלי הרי הוא בורר, אבל בדרך אכילה נוטלים את האוכל ביד. כל עניין הכלים בעולם הוא מפני החטא, שמתחילה הכל היה צריך להיות מזומן לאדם, וכי מה
    ימנע מה' להכין לאדם את כל צרכיו. וכך יהיה לעתיד לבוא, וכפי שאמרו חז"ל (שבת ל, ב): "עתידה ארץ ישראל שתוציא גולסקאות וכלי מילת". ועיקר העבודה תהיה עבודת מתנה
    והתנדבות, כדי להוסיף טוב ולא כדי ללחום ברע. אבל עתה, לאחר החטא, אנו נצרכים לעבודה ממש, בזעת אפיים ובפיתוח כלים שונים לצורך הכנת מזונות, בגדים, בתים וכיוצא
    בזה. הרי שהשימוש בכלים מבטא את חוסר שלימותו של העולם, ולכן כל שהוא נוטל את האוכל בכלי מבטא את ההתמודדות בפועל עם הרע, ולכן גם כשאדם עושה זאת לצורך אכילה
    לאלתר הוא עובר באיסור מלאכה בשבת. ויש כלים שאין שימושם מובהק למלאכה, אולם בכל זאת מסייעים לאדם, ואיסורם מדרבנן.
</p>
<a name="5"></a><h2 dir="RTL">
    ב, ב - הערה 1 - ביסודות איסור בורר
</h2>
<p dir="RTL">
    גמ' שבת עד, א: "היו לפניו מיני אוכלין בורר ואוכל, בורר ומניח, ולא יברור, ואם בירר חייב חטאת". ונחלקו האמוראים בביאור ברייתא זו: לרב יוסף מותר לברור ביד
    ואסור בכלי (בקנון ותמחוי האיסור מדרבנן, ובנפה וכברה האיסור מדאורייתא). לרב המנונא מותר לברור אוכל מפסולת, ופסולת מאוכל אסור וחייב חטאת. לאביי מותר לברור
    בשבת לאלתר אבל אם אינו לאלתר אפילו לצורך אותו היום - אסור וחייב.
</p>
<p dir="RTL">
    וכתבו רוב הראשונים, שכדי לא לעבור על איסור בורר צריך שיתקיימו שלושת התנאים, כלומר שיברור אוכל מפסולת, ביד ולאלתר. וכ"כ ר"ח, רב האי גאון, רמב"ם ח, יב, סמ"ג,
    רמב"ן, מאירי, רא"ש, רא"ה, ריטב"א, ר"ן ועוד. והביאור, שכל מה שנחלקו האמוראים בגמרא הוא רק בפירוש הברייתא, היינו על פי איזה כלל לבאר אותה. אבל על הכללים עצמם
    הם מסכימים (שיטה לר"ן בשם הרא"ה).
</p>
<a name="6"></a><h2 dir="RTL">
    ב, ג - הדעות המקילות בתנאים הללו
</h2>
<p dir="RTL">
    כפי שכתבתי בהערה 1, יש מהראשונים שחלקו על שניים מהתנאים:
</p>
<p dir="RTL">
    <strong>לעניין פסולת מתוך אוכל</strong>
    , דעת כמה מהראשונים שאם הוא בורר ביד לאלתר - מותר (תוס', רי"ד בספר המכריע, השלמה בשם הרא"ש מלוניל, רשב"א, טור). וכפי הנראה סברתם כפי שכתב רש"י על ההיתר
    לאלתר "שאין זה דרך הבוררין", כלומר בזה שהוא מתכוון לאכול לאלתר, גם אם יוציא את הפסולת, הרי זה דרך אכילה ולא כמלאכת בורר. והביא דעה זו בברכ"י סק"ה בשיו"ב.
    ואף שלא נפסקה הלכה כמותם, מצרפים אותם כסניף להקל, כמובא בבאו"ה שיט, ד, 'מתוך'. ועיין במנוחת אהבה ח"ב ז, 16.
</p>
<p dir="RTL">
    ולפי הטור עפ"י תוס' ביצה יד, ב, דין בורר בשבת כדין בורר ביו"ט, ולכן אם האוכל מרובה מהפסולת - מותר להוציא את הפסולת ואסור להוציא את האוכל, כדי למעט במלאכה.
    ואם הטרחה בהוצאת הפסולת מרובה יותר, כי הפסולת מורכבת מחלקים קטנים, יוציא את האוכל. ואם הפסולת מרובה, כל התערובת מוקצה ואסור להוציא את האוכל.
</p>
<p dir="RTL">
    <strong>ולעניין כלי</strong>
    . יש אומרים, שכדי לאכול לאלתר מותר לברור אוכל מתוך פסולת אפילו בכלי (תוס' ד"ה 'והתניא' בדעת רש"י ומעין זה בעוד ראשונים). ורשז"א (שולחן שלמה שיט, ב) נטה
    לומר, שכדי לאכול מיד, הכל יסכימו שמותר ליטול את האוכל מתוך הפסולת בעזרת כלי. ולכן התיר להשתמש בתיון, ובמלחייה אף שיש בה הרבה אורז. אך לא ברור אם סברתו
    מוסכמת. (בהש"ב פרק ט הערה 1*, הסביר בדעת רש"י ותוס', שגם אם אינו מתכוון לאכול לאלתר, אם הוא נוטל את האוכל מתוך הפסולת וביד - מותר. ודבריו צריכים עיון
    גדול).
</p>
<a name="7"></a><h2 dir="RTL">
    ג, א - פרטי דינים בהפרדת אוכל מאוכל
</h2>
<p dir="RTL">
    כתב באיל משולש פ"ג, כי לדעת ריש"א ועוד פוסקים חלקי עוף שונים, כגון שוקיים, חזה וכנפיים נחשבים מין אחד, ולרשז"א הם שני מינים. והובא בארח"ש ג, לג. ומפמ"ג
    שיט, מ"ז ב, משמע, שמי ששונא אחד מחלקי העוף, ואין שם מי שאוהב אותו, אזי החלק השנוא עליו נחשב כפסולת לגבי שאר החלקים. ודבריו מתאימים לריש"א, שכן כאשר אינו
    שונאם, משמע שכל חלקי העוף נחשבים כמין אחד.
</p>
<p dir="RTL">
    מ"ב שיט, טו, בשם פמ"ג שם, מסתפק אם תפוחים חמוצים ומתוקים, ששניהם ראויים לאכילה, נחשבים כשני מינים. ומ"מ צריכים להיות הרבה תפוחים כדי שיהיה ספק אם יש בהם
    בורר, שבלא כן אינם נחשבים מעורבים. ונראה שאם הם הרבה תפוחים, והוא רוצה מין אחד בלבד, יש בזה בורר, הואיל וטעמם שונה.
</p>
<p dir="RTL">
    במ"א שיט, ה, ומ"ב טו, כתבו, שאם הן חתיכות ממין אחד וחלקן אינן ראויות לאכילה אלא בדוחק, יש בהן איסור בורר מדרבנן. ולמד מזה במנוחת אהבה ח"ב ז, כב, שאם יש לו
    חתיכות גדולות וקטנות, והוא מתבייש להגיש את החתיכות הקטנות לאורחים, הרי הם כשני מינים. ומותר לברר רק את הטובים כדי לאוכלם לאלתר. וצ"ע. ובכל אופן אם הוא לא
    ממש מתבייש אין צורך להחמיר בזה.
</p>
<p dir="RTL">
    מצות שלמות ושבורות, ורוצה את השלמות ללחם משנה, לשש"כ ג, ל, עפ"י רשז"א יש בהם דין בורר. ובאיל משולש התיר בשם ריש"א, מפני שהשימוש ללחם משנה אינו הופך את
    השלמות למין אחר. ויש להעיר, שנראה שרק אם יש שם הרבה מצות הרי הן נחשבות מעורבות, אבל כשמוציא שתיים מתוך שתיים או שלוש, בודאי אינו בורר.
</p>
<p dir="RTL">
    ביצה מבושלת, נחשבת כמין אחד למרות שיש בה חלמון וחלבון, אמנם אם הוא שונא את החלמון או החלבון, לגביו הוא נחשב כפסולת (ארח"ש ג, לז). וכמובן בתנאי שהוא מוציא
    את החלק שאינו טוב בעיניו מכמה ביצים, אבל אם רק בביצה אחת, נראה שאין זה בורר כי עדיין אינם נחשבים כמעורבים, שכל חלק ניכר לעצמו.
</p>
<a name="8"></a><h2 dir="RTL">
    ד, א - בגדרי תערובת
</h2>
<p dir="RTL">
    כפי שכתבתי האיסור הוא רק כשיש תערובת. ומה שכתבתי לגבי חתיכות בשר גדולות שבמרק, וכן כופתאות וביצים שבמרק, הכוונה בסיר רגיל, וק"ו בצלחת, אבל בסיר גדול שיש בו
    חתיכות בשר גדולות וביצים, שייך בו דין בורר.
</p>
<p dir="RTL">
    ועיין בארחות שבת ג, טז-כד, שנוטה להחמיר. למשל כתב בסעיף כ', שאם נפל מזלג לפח, או שהוא מכוסה בפסולת, רק אם הוא צריך לו עכשיו מותר להוציאו, ואפשר שימציא
    לעצמו צורך כדי להוציאו. ובהערה יב, כתב בשם ר"נ קרליץ, שאם המזלג בולט במקצת אין הוא בגדר תערובת ואפשר להוציאו. אולם לענ"ד יש לעיין על יסוד דבריו, במה שכתב
    שמזלג אחד גדול נחשב כמעורב בתוך הפסולת שבפח. שאם נאמר שבורר הוא כאשר צריכים לטרוח ולפשפש כדי להוציאו, אכן יש בזה איסור. אבל אם צריך שתהיה תערובת, אין כאן
    תערובת. ואין לומר שכמו שאסור להוציא צרור אחד שבתוך ערמת החיטים, שזהו אב מלאכה של בורר, כך גם אסור להוציא את המזלג. משום שצרורות מצויים בערמת חיטים, ולכן כל
    שיש אפילו צרור אחד בערימה יש לו גדר תערובת, והמוציאו עובר באיסור בורר. אבל מזלג שאינו רגיל להיות באשפה, כל שאין שם כמה מזלגות אולי אינו נחשב מעורב. ויותר
    מזה, צרור קטן ואילו מזלג גדול, ואפשר שבדבר אחד גדול אין תערובת (וביבי"א ה, לא, כתב עפ"י כמה אחרונים, שאין בכלל איסור בורר בכלים, מפני גודלם, ואף שאין הלכה
    כמותם, מ"מ אפשר לצרף סברתם).
</p>
<p dir="RTL">
    גם החמיר בארח"ש ג, כא, בקופסאות גבינה שונות שמונחות ביחד בערבוביה. וצ"ע כי אולי מה שהחמיר תה"ד לגבי דגים מפני שהם נוגעים ודבוקים ומלופפים זה בזה, משא"כ
    קופסאות. ולכן נראה לי שאם מדובר על מעט קופסאות, כגון שלוש מכל סוג, בוודאי אין זה נחשב תערובת. ורק כשהן מרובות יש איסור, וכדוגמת מה שכתבתי בהערה 3 לעניין
    בקבוקים.
</p>
<p dir="RTL">
    מה שכתבתי בסוף הערה 3, שאסור למיין עוגות רבות בסוף סעודה, הוא פשוט ודומה לבקבוקים, וכ"כ במלאכת שבת עמ' מג.
</p>
<p dir="RTL">
    גם לגבי ספרים שבמדף, ככלל כתבתי להלן בהלכה טז, שאין בהם דין בורר, אבל אם יהיו הרבה מאוד חומשים משני סוגים במדף, והוא מעוניין בסוג אחד, חלים עליו כללי בורר,
    היינו שמותר לו לקחת את החומשים הנצרכים ללימוד לאלתר.
</p>
<p dir="RTL">
    באול"צ ח"ב לא, א, החמיר ביותר, שכל שני דברים שקרובים אחד לשני, אפילו אינם מעורבים, נחשבים תערובת. אולם דבריו תמוהים, וכך כתבתי לגבי אגוזים ובוטנים שמונחים
    זה ליד זה, שאין בהם דין בורר.
</p>
<a name="9"></a><h2 dir="RTL">
    ה, א - הערה 5 - בדעת החזו"א
</h2>
<p dir="RTL">
    כפי שכתבתי בהערה, אין הלכה כחזו"א (או"ח נג, ונד, ג) שסובר שכל שדעתו על הוצאת הפסולת, אף שהוציא עמה מעט אוכל, עובר באיסור. שדבריו מנוגדים לדברי כל האחרונים
    שהתירו להוציא חרק מהמשקה עם מעט משקה, ומהם: ט"ז תקו, ג; מ"ב שיט, סא; ובא"ח ש"ש בשלח יג, כמובא בהערה 18. אמנם החזו"א עצמו סובר שבהוצאת חרק הקילו, מפני
    שהתערובת היא רק בנוזלים שממש צמודים לחרק, ולכן כשהוציא את החרק לבדו, הוציא את כל התערובת. אבל אין נראה שלכך התכוונו האחרונים, ולכן כתבו להוציא את החרק עם
    מעט משקה, ואע"פ שאין למעט הנוסף חשיבות, כבר אין בזה איסור בורר, מפני שבפועל יש שם עם הפסולת (החרק והנוזל שעמו) גם אוכל (נוזל נוסף), אין זה נחשב בורר. ואף
    שעיקר דעתו על הוצאת הפסולת מ"מ בפועל הוציא גם אוכל שיש לו חשיבות עצמית, ואין זה נחשב כמוציא פסולת.
</p>
<p dir="RTL">
    ונראה שאף החזו"א יסכים שאם יקח עם הפסולת הרבה אוכל, אז תהיה לאוכל חשיבות, ולא יהיה בהוצאתו איסור בורר. וכן אם הוציא עם הפסולת מעט אוכל, אבל דעתו לאוכלו,
    אין בזה איסור בורר.
</p>
<a name="10"></a><h2 dir="RTL">
    ה, ב - הסרת תווית
</h2>
<p dir="RTL">
    יש אומרים שאסור להסיר תווית המודבקת על החלה אלא אם כן יטול אותה עם מעט חלה, שכן הם נחשבים מעורבים במקום הדיבוק. וגם החזו"א יודה, שאם ירד עם התווית מעט
    מהחלה, אין בזה בורר, משום שמקום התערובות הוא רק במקום דיבוק התווית (ארחות שבת ג, סז).
</p>
<p dir="RTL">
    אמנם למעשה רבים סוברים שאין בהסרת תווית דין בורר כלל, כי אינם נחשבים מעורבים כלל (שש"כ ג, לה). וכך הלכה.
</p>
<a name="11"></a><h2 dir="RTL">
    ה, ג - הסרת גרעיני לימון מן הלימון
</h2>
<p dir="RTL">
    נשאלתי, האם לאחר תחילת סחיטת הלימון לתוך האוכל, כאשר הגרעינים שבו מתחילים לצאת, מותר לנער את הלימון כדי להעיף ממנו את הגרעינים. ולכאורה הוא מוציא פסולת
    מתוך אוכל. אולם אפשר לומר להיפך, שהואיל והלימון בידו והוא מפיל את הגרעינים הוא מוציא את האוכל מתוך הפסולת. ועיין בהלכה יב, לעניין שפיכת מרק מסיר, שלרוה"פ
    החלק הנשפך הוא האוכל, אבל כאן הוא זורק את הגרעינים, ונראה שמה שבידו הוא האוכל. ונראה למעשה שמספק יש להחמיר שלא לנער את הלימון כדי להפיל את הגרעינים. אבל
    אפשר להציע שיעביר את הלימון על סכין כדי להפיל את הגרעינים, ואין הוא נחשב מוציא פסולת, אלא באותה מידה ואף יותר הוא נחשב מוציא אוכל. ועוד שבאופן זה הוא רק
    מסיר את הגרעינים שמעל הלימון, שהם אינם נחשבים מעורבים בתוכו.
</p>
<p dir="RTL">
    עוד ראיתי שהורה הרב ליאור שאם גרעין הלימון מעל הסלט אינו נחשב מעורב בסלט ומותר להסירו. וכך מסתבר. אלא שקשה להבחין מתי נחשב מעורב ומתי לא, ולכן לא חילקתי,
    אבל כתבתי על גרעין שנפל "לתוך" הסלט.
</p>
<a name="12"></a><h2 dir="RTL">
    ה, ד - בדין מי שאינו אוהב בצלים ומוציאם כדי ליתנם לחבירו
</h2>
<p dir="RTL">
    בארחות שבת ג, הערה ה, נשאר בצ"ע אם זה שמוציא את הבצלים עומד עתה לאכול, ואילו חבירו שמוכן לקבל את הבצלים רק עומד סמוך לארוחתו, שאולי במקרה כזה אסור לו
    להוציא את הבצלים מתוך הסלט שלו, כי נראה שעיקר כוונתו להוצאת הפסולת ואסור, ע"כ. ונראה למעשה להקל, כל שהוא על פי גדרי לאלתר.
</p>
<p dir="RTL">
    עוד כתב בשם ר"ש אויערבאך, שאסור להוציא את הבצלים ואח"כ לחפש מי מוכן לאוכלם, שאפילו אם ימצא מי שמוכן לאוכלם, ניכר שעיקר כוונתו להוצאת הפסולת.
</p>
<a name="13"></a><h2 dir="RTL">
    ו, א - הערה 6 - האם יש שיעור זמן לגדר לאלתר
</h2>
<p dir="RTL">
    כתבתי בהערה בשם פוסקים רבים שהכל לפי העניין. אמנם הבא"ח ש"ש בשלח א' כתב, שמותר לברור אוכל עד שעה לפני הסעודה, ויש בזה קולא כאשר הכנת הסעודה אורכת פחות זמן.
    וספק אם יחמיר כאשר ההכנה אורכת יותר זמן. ובשם חזו"א נקבו חצי שעה, ומשמע גם לחומרא (עיין אוצרות השבת פסקי הלכה ג, נט). אולם כאמור דעת רוה"פ שאין לזה גדר
    זמן, אלא כל שהוא כדרך הכנת האוכל, נחשב סמוך. וכ"כ באג"מ ח"ד עד, בורר יג; שש"כ ג, סט; מנוחת אהבה ח"ב ז, ו. וכן משמע מרמ"א שיט, א, ומ"ב ד-ו.
</p>
<p dir="RTL">
    והוסיף לחדש רשז"א, שדבר שרגילים להכינו כמה שעות לפני הסעודה, שעל ידי כך טעמו משתבח, כמה שעות לפני הסעודה נחשב אצלו סמוך, ומותר לברור אוכל מתוך פסולת לשם כך
    (שש"כ ג, הערה רכב).
</p>
<a name="14"></a><h2 dir="RTL">
    ו, ב - בגדרי לאלתר
</h2>
<p dir="RTL">
    שני מאכלים מעורבים ומעוניינים להפרידם זה מזה כדי לאכול תחילה את הראשון ואח"כ את השני. כתב בארחות שבת ג, טו, שנחלקו בזה הפוסקים. לרב פיינשטיין, עליו להוציא
    את מה שיאכלו תחילה, ואם יוציא את המין השני הרי זה בורר, שהואיל ואינו רוצה לאוכלו תחילה, אין זה לאלתר. לעומת זאת כתב באיל משולש ו, יד, בשם כמה פוסקים והרב
    אלישיב, שאין בזה דין בורר, מפני שאת שני המינים הוא עומד לאכול לאלתר. ע"כ. וכן נראה, וכשם שמותר לברור לפני הסעודה בשביל המנה האחרונה.
</p>
<a name="15"></a><h2 dir="RTL">
    ו, ג - האם יש הבדל בגדר לאלתר כאשר הוא בשני מיני אוכלים?
</h2>
<p dir="RTL">
    בב"י שיט, ג, למד מהרמב"ם שבשני מאכלים, כל שהוא לארוחה הקרובה, אפילו בזמן מופלג - מותר. וכ"כ בערוה"ש שיט, טו. אמנם ראשונים אחרים לא כתבו כך. ובבאו"ה שיט, ג,
    ד"ה 'שברר שחרית' כתב שיש מהאחרונים ובכללם המ"א, שכתבו שלעניין שני מאכלים, כל שהוא לסעודה הבאה, אפילו מופלג, אין איסור. וסיכם שיש ליזהר בזה, דנוגע באיסור
    דאורייתא.
</p>
<a name="16"></a><h2 dir="RTL">
    ו, ד - עוד בגדרי לאלתר
</h2>
<p dir="RTL">
    הוסיף ריש"א שאם הוא מתכוון להפסיק בפעולה אחרת שיש בה חשיבות בין ההכנות לסעודה, אין זה נחשב סמוך ולאלתר (איל משולש פ"ח הערה כד). והוסיף בארח"ש ג, הערה מח,
    שמסתבר שהלבשת ילד אינה פעולה חשובה, ויציאה לטיול נחשבת הפסקה. וכל שכן שאין לברור ואח"כ ללכת להתפלל בביהכ"נ.
</p>
<a name="17"></a><h2 dir="RTL">
    ו, ה - מארח (הערה 7)
</h2>
<p dir="RTL">
    כתבתי שמארח יכול להכין לאורחיו צלחת מלאה, אף שיאכלו פחות, מפני שכך מקובל להגיש אוכל, ויש לו הנאה מזה לאלתר. כ"כ בבא"ח ש"ש בשלח ג, וברב פעלים ח"א או"ח יב.
    ואמנם בילקוט יוסף שיט, לה, נוטה להחמיר. אולם רוה"פ הקילו, וכ"כ בשש"כ ג, מד, הערה קכט, ובמנו"א ח"ב ז, יט.
</p>
<a name="18"></a><h2 dir="RTL">
    ו, ז - עוד בגדרי לאלתר
</h2>
<p dir="RTL">
    סיכם בארח"ש: לאור שמח (פרק כג משבת, הלכה ט"ז) ולריש"א אסור לברור פירות ליתנם כצידה לדרך לאורח, מפני שאינו עומד לאוכלם לאלתר. ולרשז"א מותר (שש"כ ג, הערה
    רו), משום שבנתינה הוא מקיים את מגמתו.
</p>
<p dir="RTL">
    כתב ארח"ש ג, נו, הבא לחמם מאכלים קרים מבושלים ויש עמהם רוטב, לרשז"א מותר להוציאם מהרוטב, ואף שהחימום יארך כמה שעות. (ויש להוסיף שאם מדובר בחתיכות גדולות,
    אין בזה כלל דין בורר).
</p>
<p dir="RTL">
    והוסיף בארח"ש שאם יש רוטב קרוש שדבוק לבשר, וכפי שכתב בפ"ד מז, אסור לחממו, וגם אסור להסירו מהבשר, כי הוא מוציא פסולת מאוכל, אא"כ הרוטב ניכר בפני עצמו. וצ"ע
    על דבריו, כי לשו"ע שיח, טז, מותר לחמם את הרוטב הזה ולהופכו בזה לנוזל. ואין בזה איסור בישול כי אינו נחשב עתה נוזל, כפי שכתב מ"ב שיח, ק, וכ"כ לעיל י, ה.
    ובשעת הצורך גם הרמ"א (שאוסר כל כיוצא בזה משום מוליד) - מיקל, וזה נראה כשעת הצורך. ועיין שש"כ א, מג, עפ"י הרשז"א שמקל לכתחילה לגבי ציר דגים, כי אין שינוי
    גדול בהפיכתו לנוזלים.
</p>
<a name="19"></a><h2 dir="RTL">
    ז, א - ביד ולא בכלי וההיתר להשתמש במזלג וסכין
</h2>
<p dir="RTL">
    כאשר הכלי שמשמש לאכילה מסייע לברירה, נחלקו האחרונים האם יש בזה איסור. המ"ב (שיט, סב) אסר ליטול בכף שמנת מעל פני החלב מפני שהוא בורר על ידי כלי. ורק אם יקח
    עם השמנת גם חלב, מותר. כיוצא בזה ביארו באג"מ או"ח א, קכד, ומנח"י א, עו, שמותר להוציא את האוכל מתוך הפסולת בעזרת מזלג וסכין, מפני שהשימוש בהם הוא כדי שלא
    ללכלך את הידיים. אבל אם בעזרת הכלי הברירה נעשית טוב מאשר ביד, אז הוא בורר בכלי ואסור.
</p>
<p dir="RTL">
    אבל בנשמ"א (פב, ב) התיר לברור בכף אוכל מתוך פסולת לאלתר, ונימק: "אבל הכא מה שבורר בכף אין זה כלי שבוררים בו ודומה לכלי ששופך ממנו המשקה הצלול מן השמרים
    דמותר". וכ"כ במנו"א ז, 28, שמותר לקחת בכף שמנת מעל החלב כדי לאכול לאלתר.
</p>
<p dir="RTL">
    ואפשר לומר שנחלקו בזה הראשונים. רש"י (עד, א, 'פטור') ביאר לעניין קנון ותמחוי שאסור לברור על ידם מדרבנן: "מותר לכתחילה לא הוי - דדמי לברירה, וחייב חטאת לא
    הוי - דכלאחר יד הוא, דעיקר ברירה בנפה וכברה, אבל ביד לא דמי לבורר כלל". כלומר קנון ותמחוי נאסרו מכיוון שמשתמשים בהם כדרך שנעזרים בכלי לברירה, אבל ביד מותר
    בגלל שהוא שונה לגמרי מדרך ברירה. לפי זה כאשר משתמשים בכלי כדרך שמשתמשים לברירה - אסור, וכפי שכתב במ"ב. אולם לדעת ר"ח ודעימיה, שנימקו את ההיתר להוציא אוכל
    מפסולת לאלתר משום שזוהי דרך אכילה, ונראה שלדעתם גם ההיתר ביד משום שזו דרך אכילה. לפי זה רק כלי המשמש לברירה יהיה אסור, אבל כלי שמשמש לאכילה, כדוגמת כף
    ומזלג, מותר, אף אם יסייע לברירה, שכך היא דרך אכילה.
</p>
<p dir="RTL">
    ונפקא מינא בין שתי הדעות כאשר רוצה ליטול במזלג תירס או טונה שנמצאים במימיהם, האם מותר לו להשהותם מעל הכלי, כדי שהמים ירדו חזרה, וישארו לו התירס או הטונה
    לבדם. וצ"ע, כי יתכן שגם המחמירים כאן, יודו שכדרך לקיחת האוכל לאוכלו, מותר להשהות את המזלג עד שהמים יזלו מהתירס וכדומה. ומ"מ כיוון שהמחלוקת בדרבנן, שכן הוא
    נעזר בכלי שלא נועד לברירה, הלכה להקל. ועיין להלן בהלכה יב, והערה 13, ובהרחבה יב, ב, ושם כתבתי שנכון להחמיר שלא להשתמש בכף מחוררת, משום שאין הכוונה לאכול
    מיד מהכף, אלא להניח מהכף בקערה מרכזית, ובזה הוא נעזר להוציא את המאכל בכלי. אבל כאן שהוא רוצה לאכול מיד את התירס או הטונה, הרי הוא לוקח אותם כדרך שרגילים
    לקחת מאכל - במזלג, ובזה אין איסור.
</p>
<a name="20"></a><h2 dir="RTL">
    ז, ב - שאסור להשתמש במכשיר להוצאת גלעיני זיתים
</h2>
<p dir="RTL">
    הוסיף בשש"כ ג, הערה קפ, שלמרות שיחד עם הגלעין נותר פרי, עיקר כוונתו להסרת הגלעין, ולכן אסור. וזה ברור לחזו"א נד, ג, אבל גם המ"ב שיט, ד, באו"ה 'הבורר',
    יסכים לאסור, כי הוא כלי שמיוחד לכך. וכ"כ באול"צ ח"ב לא, יב. וגם אם יכניס אח"כ את הזית לפיו ויאכל את מה שנותר עליו יהיה אסור, כי אף שבזה אולי פטר את עצמו
    מאיסור תורה, מ"מ אסור מדברי חכמים להשתמש בכלי שנועד לברירה.
</p>
<a name="21"></a><h2 dir="RTL">
    ז, ג - שמותר להשתמש במלחיה
</h2>
<p dir="RTL">
    אמנם בשש"כ ג, סו, כתב שטוב שלא להשתמש במלחיה, אבל בהערה קמ, מובאת דעת הרשז"א להקל. וכ"כ באיל משולש פ"ז מא, ובילקוט יוסף שיט, מג.
</p>
<a name="22"></a><h2 dir="RTL">
    ח, א - יסוד ההיתר לקלף מאכל
</h2>
<p dir="RTL">
    כתבתי שטעם ההיתר לקלף פירות מפני שכך דרך אכילתם. וכ"כ בבאו"ה שכא, יט, 'לקלוף'. וזה ההסבר העיקרי. וכ"כ בשש"כ ג, לג.
</p>
<p dir="RTL">
    ובבאו"ה שיט, ד, ד"ה 'מתוך אוכל', ביאר באופן שונה: א' שכל שהוא לאלתר אין שם פסולת על הקליפה אלא תיקון אוכל בעלמא. ב' אין דומה לפסולת דעלמא שהוא פסולת גמור
    שהוא נפרד מן האוכל, משא"כ זה שהוא מחובר יחד עם האוכל (כר"ח).
</p>
<p dir="RTL">
    וביאר בספר 'טל אורות' (לב, ג; קנו בחדש) שדעת ר"ח ודעימיה, שאין בורר בפסולת שמחוברת לאוכל, כיוון שהם אינם מעורבים, אלא כל אחד במקומו. (והביאו במנוחת אהבה
    ח"ב ז, יא, כסברת המקילים לקלף פירות). ובערוך השולחן (שיט, כב) ביאר את דעת הרמ"א, שמה שאסר קילוף שומים משום בורר, זה דווקא אחר שהפריד את השומים מקליפתם,
    ונעשו מעורבים. אבל בשום שלם אין תערובת ואין בקילפו צד של בורר.
</p>
<p dir="RTL">
    ונפקא מינא בין שני הפירושים, שאם ההיתר משום שהוא דרך אכילה, אסור מהתורה לקלף פירות כדי לאוכלם שלא לאלתר. ואם כר"ח שאין בזה כלל תערובת, מותר לקלף פירות כדי
    לאוכלם שלא לאלתר.
</p>
<a name="23"></a><h2 dir="RTL">
    ח, ב - הוצאת גלעין מתוך הפרי
</h2>
<p dir="RTL">
    כתב במ"ב שכא, פד, שמותר להוציא את הגלעינים מתוך הפירות כדי לאוכלם לאלתר, אבל לאחר זמן יש בזה איסור בורר.
</p>
<p dir="RTL">
    החזו"א נד, ה, מחמיר שלא להסיר את הגלעין בלא שיאחז ביד השנייה את הפרי. ורוה"פ והמ"ב ובא"ח ש"ש בשלח יא, לא הזכירו תנאי זה. ואמנם בשש"כ ג, יח, הזכיר את שתי
    הדעות. אולם בהלכה לא התייחסתי לכך, כי מלבד שהלכה כרוה"פ, בפועל כך עושים, שכן קשה להסיר את הגלעין בלי לאחוז ביד השנייה את הפרי. וכמדומה שלזה התכוון בבא"ח
    בשלח ח'.
</p>
<a name="24"></a><h2 dir="RTL">
    ח, ג - קילוף פרי שקליפתו דקה מאוד
</h2>
<p dir="RTL">
    במנו"א ח"ב ז, יב, כתב, שלכל הדעות מותר לקלף פרי שקליפתו דקה מאוד ודבוקה לפרי, כמֵלון ומנגו, לצורך אכילה שלאחר זמן, הואיל ויחד עם הקליפה יורד גם פרי, והרי
    הוא כחותך פרי לשניים. ונראה שלחזו"א נד, ג, אסור.
</p>
<a name="25"></a><h2 dir="RTL">
    ח, ד - הסרת עור של עוף
</h2>
<p dir="RTL">
    בספר איל משולש ו, הערה נה, כתב בשם הרב אלישיב, שמי שאינו אוהב לאכול עור של עוף, אסור להסירו (מדרבנן) כדי להניח. אולם כדי לאכול מיד מותר, כדין שאר קליפות.
    ובאג"מ ח"ד עד, בורר ח, התיר אפילו להניח, הואיל והעור ראוי לאכילה. וכן משמע משש"כ ג, הערה פח. ויש לכאורה לשאול, מדוע אפשר להסיר עור של עוף שהוא שונא, ואילו
    להוציא חתיכות בצל שהוא שונא אסור. וההסבר, כי עור ועוף הם מין אחד, ורק הוא שונא לאכול את העור, אבל בצל ושאר הסלט הם שני מינים, וכשהוא מפריד את מה שנחשב אצלו
    פסולת, הרי הוא עובר באיסור. ולר"ח ודעימיה, הם אינם נחשבים מעורבים.
</p>
<p dir="RTL">
    עוד כתב באג"מ ח"ד עד, בורר ט, שמותר להסיר את הנוצות מהעור כדי לאוכלו לאלתר, שכך דרך אכילה, ואין גוזז במבושל.
</p>
<a name="26"></a><h2 dir="RTL">
    י, א - הוצאת פירות מקולקלים במקצת
</h2>
<p dir="RTL">
    כתב בשש"כ ג, כו, עפ"י רשז"א, שאם נותר בפירות הרקובים חלק שלא נרקב וראוי לאכילה לכתחילה, הרי שגם הם נחשבים כאוכל, ומותר להוציא את הפירות שנרקבו בחלקם מתוך
    התערובת. וכתב שגם החזו"א יסכים לזה, ובארח"ש ג, הערה עז, כתב שמן הסתם התכוון שאם רוב הפרי טוב, יסכים לזה גם החזו"א. ע"כ. ונראה שאם אין הרוב טוב, הדין שנוי
    במחלוקת, למ"ב ורוה"פ כמבואר בהערה 5 מותר. ולחזו"א נג, כיוון שעיקר דעתו על הוצאת הפסולת, אסור להוציאם, ורק אם ירצה לאכול את החלק הטוב שבפרי שהתחיל להירקב,
    יוכל להוציאו.
</p>
<p dir="RTL">
    והוסיף שם בארח"ש ג, הערה עז, בשם ר"ש בנו של רשז"א, שאם הוא מכין פירות לפני אורחים, ואינו מכובד שיהיו בתוכם פירות מקולקלים במקצת, מסתבר שגם לפי אביו יהיה
    אסור להוציאם, אלא יקח את הטובים בלבד.
</p>
<a name="27"></a><h2 dir="RTL">
    י, ב - הסרת החלק הרקוב של הפרי
</h2>
<p dir="RTL">
    כתבתי שכדי להימנע מאיסור בורר צריך לחתוך יחד עם החלק הרקוב מעט מהחלק הטוב. ועפ"י המובא לעיל בהערה 5, לדעת החזו"א, רק אם יקח יחד עם החלק הרקוב הרבה מהחלק
    הטוב, עד שהוא יהיה העיקר, לא ייחשב כבורר. אולם לרוה"פ, כפי המבואר בדין הוצאת חרק מהמשקה, להלן בהלכה טו, גם אם יקח עם החלק הרקוב מעט מהחלק הטוב לא ייחשב
    בורר.
</p>
<a name="28"></a><h2 dir="RTL">
    יא, א - סינון משקים
</h2>
<p dir="RTL">
    המסנן משקים שבלא כן לא ניתן היה לשתותם, עובר באיסור תורה, ובשבת קלח, א, מבואר שלדעת רבה האיסור הוא משום מלאכת בורר, ולרבי זירא משום מלאכת מרקד. ואיסור
    הסינון הובא בשו"ע שיט, ט, מ"ב לב.
</p>
<a name="29"></a><h2 dir="RTL">
    יא, ב - חלב עם גושים
</h2>
<p dir="RTL">
    בעבר היה לעיתים בחלב גושים קטנטנים של שומן, ועלתה השאלה האם מותר לסנן את החלב, ונפסק, שאם רוב בני אדם רגילים לשתותו בלא סינון, וגם הוא יכול לשתותו בלא
    סינון, מותר לסננו במסננת.
</p>
<a name="30"></a><h2 dir="RTL">
    יא, ג - דייסה עם גושים
</h2>
<p dir="RTL">
    באול"צ ח"ב לא, ט, התיר לסנן דייסה שיש בה גושים, מפני שאפשר להאכילם בכף, הרי שגם הם מאותו מין, אבל אם התינוק קטן ואינו יכול לאוכלם - אסור לסנן לו. ובאוצרות
    השבת ג, נה, כתב בשם רשז"א, שאם תינוק מבוגר יכול לשתות את הדייסה עם הגושים, אפשר לסננה במסננת גם לצורך קטן שאינו יכול לשתותה בלא סינון.
</p>
<a name="31"></a><h2 dir="RTL">
    יא, ד - שימוש במכשיר שמטהר מים על ידי סינון חומרים מסוימים
</h2>
<p dir="RTL">
    מותר להשתמש במכשיר שנועד לטיהור מים, שהואיל ורוב בני האדם שותים את המים גם בלא סינון זה, הרי שאין בסינון שלהם מלאכה אסורה.
</p>
<p dir="RTL">
    וכתב בארח"ש ג, לט, שמי שהוא איסטניס, ואינו שותה מים בלא שעברו טיהור, יש שהחמירו שלא ישתמש בברז המחובר למערכת טיהור מים, כך דעת ריש"א והרב וואזנר. וראייתם
    ממה שכתב באו"ה שיט, י, עפ"י הפמ"ג, שאפשר שלאיסטניס אין היתר לסנן יין שאחרים רגילים לשתות בלא סינון. לעומתם הר"נ קרליץ מיקל, משום שהפסולת אינה ניכרת במים,
    וגם אחר הסינון אינה ניכרת במסננת. וכן נלענ"ד, מפני שהפמ"ג עצמו מסתפק, וגם למחמירים נראה שהאיסור מדרבנן, והוא ספק דרבנן.
</p>
<p dir="RTL">
    עוד כתב בארח"ש הערה לט, כי במהר"ם שיק או"ח קלד, צידד להתיר למי שאינו מקפיד לסנן עבור המקפיד.
</p>
<p dir="RTL">
    עוד כתב בארח"ש שם, שלכאורה, לנוהגים לתלות בד על הברז בפסח מחשש חמץ שבמים, יהיה אסור לפתוח את המים בשבת. אולם רשז"א הורה שאינם צריכים להסיר את הבד לפני שבת,
    כי מעיקר הדין מותר לשתות את המים בלא סינון.
</p>
<a name="32"></a><h2 dir="RTL">
    יב, א - הפרדת מרק מחתיכות מאכל שבתוכו בשפיכתו מהסיר
</h2>
<p dir="RTL">
    כתב באול"צ ח"א כז, ג-ד, שגם הנעזר בסיר על ידי הטייתו, בלא כלי נוסף, כדי להוציא את המרק שהוא מעוניין בו מתוך הירקות והאיטריות, הוא נחשב כבורר בכלי שאסור
    מדרבנן, ולכן גם כדי לאוכלו לאלתר אסור מדרבנן. אולם לדעת המ"א ומ"ב שיט, נה, ורוה"פ שמוזכרים בהערה 14, אין זה נחשב כלי. וכן השיב עליו בילקוט יוסף שיט, הערה
    נב.
</p>
<a name="33"></a><h2 dir="RTL">
    יב, ב - הוצאת מאכל מתוך תערובת על ידי שימוש בכף (להערה 13)
</h2>
<p dir="RTL">
    כתב בשש"כ ג, הערה קעז, בשם רשז"א, שאולי יש להיזהר שלא לקרב כף שיש בה איטריות ומרק לדופני הצלחת כדי להעלות את האיטריות בלא מרק, כי הוא מוציא את האוכל בעזרת
    כלי. ובמנו"א ח"ב ז, לד, אסר למי שרוצה רק מרק, להשקיע את המצקת במרק באופן שרק נוזלים יכנסו לתוכה ולא ירקות ואיטריות, כי בזה הוא נעזר בכלי. ועיין בארח"ש ג,
    עה-עו, שהביא דעות להקל, וכ"כ בנשמת שבת קמד.
</p>
<p dir="RTL">
    ולכאורה היה ראוי לחוש לדעת האוסרים. אלא שגם לאוסרים יהיה האיסור מדרבנן, שכן מדובר בסיוע בכלי שלא נועד לסינון, ובספיקא דרבנן הלכה להקל. וכן יש לצרף את דעת
    שביתת השבת מלאכת מרקד (סע' יא, בב"ר ס"ק כו), שמתיר להפריד את הירקות והאיטריות מהמרק, משום שגם בלא סינון אפשר לאוכלם כך, וכדין סינון יין. ואמנם השיב עליו
    רשז"א, כמובא בשש"כ ג, הערה קעג, שהואיל והם שני מינים שונים, יש בהם ברירה. מ"מ אפשר לצרף את דעת שה"ש לצד המקילים. וגם לעניין הצמדת הכף לסיר, כתב רשז"א (שש"כ
    ג, הערה קעז) בלשון אולי. והוא עצמו כתב סברה (לעניין תיון), שאם הוא לשם אכילה מיידית, גם בכלי אינו נחשב ברירה (שו"ש שיט, ב; שש"כ ג, הערה קמ). כלומר, בנוסף
    למה שלמדנו בהערה 1, שלדעת התוס' בדעת רש"י, לצורך אכילה לאלתר אפשר להשתמש אפילו בנפה וכברה, ולדעת רבנו אשר מלוניל לצורך אכילה לאלתר מותר להשתמש בקנון
    ותמחוי. בנוסף לכך, אם האכילה מיידית, זה עוד יותר נחשב כדרך אכילה, וגם לשאר הפוסקים יתכן שאין איסור בכלי שלא נועד לסינון. ובהלכות שבת בשבת ט, ה, 12 (עמ'
    תקמז) התייחס במפורש לדעת הרשז"א המובאת בשש"כ, וכתב להקל כסברה שכתבתי, וכתב שכך גם שמע מהריש"א.
</p>
<p dir="RTL">
    ומעבר לכך שמדובר בספיקא דרבנן, נראה שמצד עצם הדין מותר לסנן כדרך הוצאת המאכל, וכפי שכתבתי בהלכה. ועיין לעיל (יא, ז, א), שהבאתי מחלוקת אחרונים אם מותר
    להשתמש בכלי שנועד לאכילה ככף ומזלג כדי לברור. וכתבתי למעשה, שאם הכלי הובא כדי לאכול, מותר, ולכן מותר לקחת גרגירי תירס או טונה במזלג, ולהמתין שהמים יזלו
    מהם. אבל אם המזלג הובא כדי לברור - אסור. וכן כאן, אם המטרה להוציא את האוכל, תוך כדי הוצאתו מותר לדאוג שרק מה שהוא רוצה יעלה במצקת או בכף. אבל אם הוא מביא
    כלי שרק נועד לסייע לסינון, אסור, כדוגמת הסיוע לסינון על ידי מכסה הכלי. (דוגמא זו הובאה בשם הרב אלישיב באיל משולש פ"ז הערה קג ואוצה"ש ג, נו).
</p>
<a name="34"></a><h2 dir="RTL">
    יג, א - הערה 15 - זיתים ומלפפונים ותירס שבקופסאות שימורים
</h2>
<p dir="RTL">
    בשש"כ ג, כ, הישן, אסר לשפוך את המים שבקופסת שימורי מלפפונים וזיתים, אלא יוציא את הפרי וישאיר את המים. ובמהדורה החדשה חזר בו ממה שכתב לגבי מלפפונים, ולא
    הזכיר זיתים. גם בילקוט יוסף שיט, מח; וארח"ש ג, כה, הקילו לשפוך את המים מתוך המלפפונים, ולא הזכירו זיתים.
</p>
<p dir="RTL">
    ולגבי זיתים יש ספק, ובספרי זמנינו, לא מצאתי מי שמיקל. וממילא אסור להשתמש בכלי המיוחד להעלאת זיתים מתוך מימיהם, וכ"כ בארח"ש ג, פג. ושם ג, כו, כתב, שזיתים
    שהיו במשקה, אם הזיתים מרובים, יש לחוש שהם מעורבים וחל עליהם איסור בורר, היינו שמותר להוציא את הזיתים רק כדי לאוכלם לאלתר. וכן אסור להשתמש כדי להוציאם בכף
    מחוררת. אבל זיתים בודדים אינם בגדר תערובת, ומותר להוציאם בכלי ואף שלא על מנת לאוכלם לאלתר.
</p>
<p dir="RTL">
    ואפונים ותירס שבמים נחשבים מעורבים, ויוציאם בכף מתוך הכלי. ודרך זו אינה נחשבת ברירה בכלי. (ומה שהוצאת שומן בכף נחשבת כלי למ"ב שיט, סב, הוא מפני שעל ידי הכף
    הוא בורר לגמרי את השומן מהחלב, ואינה רק כידו הארוכה. משא"כ בהוצאת זיתים על ידי כף, כמבואר לעיל יא, ז, א).
</p>
<a name="35"></a><h2 dir="RTL">
    יג, ב - סרדינים וטונה
</h2>
<p dir="RTL">
    בילקוט יוסף שיט, מט, מיקל להוציא שמן שבסרדינים, כי אינו מעורב, ואוסר להוציא שמן שבתוך סרדינים וטונה מרוסקים, כי השמן מעורב בהם, ורק אם יוציאו את השמן יחד
    עם מעט דגים מותר.
</p>
<p dir="RTL">
    אבל למעשה כתבתי שהם נחשבים מעורבים, ואם ירצה ליטול טונה לבד, יקח אותה בכף. אבל לא יקח במזלג, כי בזה הוא נעזר בכלי שמסייע לברירה ולדעת רבים איסורו דרבנן,
    כמו שיבואר להלן (יא, יג, ה) לעניין כף מחוררת. אבל לצורך אכילה ממש, מותר לקחת את הטונה או האפונים או התירס במזלג, ולהמתין שהמים יזלו מהם, ולהכניס לפה, שכך
    היא דרך אכילה.
</p>
<a name="36"></a><h2 dir="RTL">
    יג, ג - נקיבת חור בקופסת שימורים כדי לקלקל הכלי
</h2>
<p dir="RTL">
    כתב שש"כ ט, ג, שלפי הדעה שאסור לפתוח קופסת שימורים בשבת בלא לקלקל, העצה לעשות בתחתית הקופסה חור. ולכאורה יש לאסור זאת משום בורר, שהוא מוציא את הנוזלים שהם
    הפסולת מתוך האוכל. וכתב שאין בזה איסור בורר מפני שאינו מתכוון לברור, וכל האיסור הוא לשפוך את המים מלמעלה כדי לבררם. ובהערה יח כתב שאין לאסור זאת משום פסיק
    רישא, וכפי שהתיר בשו"ע שכד, א, ליטול תבן בכברה כדי לתת לתוך האבוס אף שהמוץ נופל מאליו, כיוון שאינו מכוון. וביאר בנשמ"א יח, ב, שפסיק רישא הוא דווקא כשעוסק
    במלאכה אלא שאינו מתכוון לפעולתה, אבל כאשר אינו עוסק במלאכה, כגון שנוטל תבן בכברה כדי להביאה לבהמה, אף שבפועל המוץ יפול, כל שאינו מתכוון אין בזה שום איסור.
    ומבאר שכך הדין אפילו אם ודאי יפול מוץ. עוד כתב לעיין בשביתת השבת (במעשה חושב כללי דשא"מ ופ"ר או"ק ב). ושם כתב, שאם כל המוץ יפול, יהיה בזה איסור בורר, שהוא
    פסיק רישא. וביאר שהשו"ע התיר ליטול תבן בכברה, מפני שלא כל המוץ נופל, וכיוון שאינו מתרקד כולו עד שתשאר התבואה נקייה, אין בזה איסור. וראייתו מירושלמי (מט,
    א), היה יושב אצל הכרי ובירר כל היום פטור. וגם אם היה חשש שמא על ידי העברת התבן בכברה יתרקד כולו, אין בזה איסור, כי הוא דבר שאינו מתכוון. ע"כ. נמצא לפי
    הנשמ"א יתכן שגם אם ברור שכל הנוזלים יצאו מהחור שנקבו בתחתית הקופסה, יהיה מותר. אולם לשביתת השבת, במקרה כזה יהיה אסור מהתורה, שהוא פסיק רישא, ורק אם לא ברור
    שכל הנוזלים יצאו - יהיה מותר. וכשאין מעוניינים ביציאת הנוזלים, נראה שגם כאשר כל הנוזלים יוצאים - אין בזה איסור.
</p>
<p dir="RTL">
    ובטונה, אין הנקב שרגילים לעשות למטה מוציא את כל השמן. אמנם בירקות אחרים, נקב קטן מנקז את כל המים שעמהם. ועדיין יש לברר אם הוא רגיל להוציא את המים, מדוע אין
    בזה איסור בורר. והאם יעזור שיחזיר אח"כ את המים לתוך הירקות. ומ"מ מחמת הספק נראה יותר לנהוג כדעת המקילים לפתוח קופסת שימורים בלא לקלקל אותה, ועיין להלן טו,
    יא.
</p>
<a name="37"></a><h2 dir="RTL">
    יג, ד - הוצאת מים שמעל לבן (הרחבה מהערה 15)
</h2>
<p dir="RTL">
    בשש"כ ג, כ, אוסר לשפוך את המים שמעל הלבן אלא אם כן ישפוך עמהם קצת מן הלבן. ומבאר בהערה מג, שזה כמו שכתב במ"ב נה, לגבי הפרדת השומן מהרוטב, ובאר חזו"א נג,
    'וכתב', שבמקום המגע של השומן הם נחשבים מעורבים. אמנם רשז"א בשו"ש שיט, לה, העלה צד להיתר (עפ"י אגלי טל הלכה ג' סק"ה, שמה שנשאר בידו נחשב דבר המתברר, וא"כ
    הלבן נשאר בידו. ואין זה נחשב ברירה בכלי, שמבואר במ"ב שיט, נה, דמה ששופך מהכלי לא נחשב כבורר בכלי אלא ביד). ומ"מ למעשה לא הכריע להיתר. והעלה צד לאיסור שהמים
    יוצאים גם מתוך הלבן.
</p>
<p dir="RTL">
    ובילקוט יוסף שיט, מז, הזכיר את דעת המחמירים והמקילים (וחיזוק לסברתם, שיש סוברים שמה שבידו הוא האוכל, וממילא הוציא אוכל מתוך פסולת). וכתב לדינא עפ"י אביו,
    שאין הלבן שהוא קצת מוקשה והמים שעליו נחשבים מעורבים, וממילא אין בזה צד איסור. ובמיוחד שבדרך כלל נשארים קצת מים בלבן ואינו בורר את כל המים. ואם הלבן דליל
    והמים מעורבים בו, גם הוא מודה שלא ישפוך את המים לבד. וכ"כ בארח"ש ג, כח.
</p>
<a name="38"></a><h2 dir="RTL">
    יג, ה - בעניין כף מחוררת
</h2>
<p dir="RTL">
    שו"ע שיט, ח: "אין שורין הכרשינין... אבל נותנן בכברה אע"פ שנופל הפסולת דרך נקבי הכברה". ובאר במ"ב ל, שזה מותר מפני שאינו מתכוון לכך. ובבאו"ה ד"ה 'אע"פ', כתב
    שלשון השו"ע כלשון הר"ן, ומשמע אפילו יודע בוודאות שקצת מהפסולת ירד דרך הכברה, כיוון שאין רצונו בכך, מותר. אבל לרש"י הוא מותר בתנאי שרק לפעמים תיעשה ברירה.
</p>
<p dir="RTL">
    כתב בשבט הלוי ח"ח נח, שאסור לברור אוכל בהוצאתו מקדירה על ידי כף מנוקבת. ואינו דומה לכברה, כי שם אינו מתכוון לברירה, וכאן מתכוון לכך, ולשם כך נוצרו הכפות
    הללו (והובא באוצרות השבת ג, מז).
</p>
<p dir="RTL">
    אולם יש שכתבו עפ"י הר"ן (שהעתיקו בשו"ע שיט, ח, כמבואר בבאו"ה) שאם אין כוונתו לברור, מותר, אף שבפועל יברור חלק מהפסולת. וכ"כ בשש"כ ג, נח, שאסור לסנן איטריות
    מבושלות מהמים שלהן, מכיוון שלא רגילים לשתותם, ואסור להשתמש לצורך זה במצקת מנוקבת. אבל אם כוונתו רק להעביר את האיטריות ישר לצלחת, ואינו שוהה - לית לן בה,
    הואיל ואינו מתכוון לכך. וכיוצא בזה כתב במנו"א ח"ב ז, לו, שאם כוונתו להפריד את הירקות מהמרק אסור להשתמש במצקת מנוקבת.
</p>
<p dir="RTL">
    ובאול"צ ח"ב לא, י, התיר להוציא אוכל על ידי מצקת מנוקבת, כאשר כוונתו לאכול את האוכל מיד. ומ"מ המחמיר תבא עליו ברכה. והסביר שהטעם להיתר כי העיקר כדברי הגר"ז
    בסידור, שמה שבידו הוא האוכל, כלומר מה שבמצקת הוא האוכל, ולכן מותר ליטול את האוכל במצקת מחוררת כדי לסנן את המים כדי לאכול לאלתר. וכנגד זה שהוא כלי, ולכאורה
    אסור כקנון ותמחוי, יש לצרף את הסוברים שאין ברירה בלח. ואף לסוברים שיש ברירה בלח, כאן שהוא בכלי כקנון ותמחוי, כי אינו מיוחד דווקא לברירה, איסורו לכל היותר
    דרבנן. וסיים שבפרט יש להתיר כשאין כוונתו לסנן (וכפי שלמדנו בזה גם שש"כ היקל, עפ"י פשט שו"ע ובאו"ה).
</p>
<p dir="RTL">
    גם בילקוט יוסף שיט, מב, כתב שיש מתירים להוציא חתיכות בשר וכדומה מקדרת חמין במצקת שיש לה חורים לצורך אכילה לאלתר, ואף שהנוזלים יוצאים מהם. וצירף להיתר את
    הסוברים שמה שבמצקת הוא האוכל (הגר"ז וח"א). וגם למ"א שסובר שמה שבכלי הוא הפסולת, למהריט"ץ אין ברירה בלח. ולכן אפילו שהוא על ידי כלי אין כלל איסור. ועוד שלא
    כל הנוזלים נבררים באופן זה. וכתב בשם שו"ת בית אבי ח"ג מז, ה, שהתיר ליקח אפונים בכף מנוקבת כדי להוציא המים, מפני שהוא אוכל מתוך פסולת והכף כידו, דשרי לאלתר.
    ואע"פ כן סיים בילקוט יוסף שהמחמיר תע"ב.
</p>
<p dir="RTL">
    ונלענ"ד שלגבי כף מחוררת, לכל הדעות מה שבכף הוא האוכל, שאף הפוסקים הסוברים שכאשר שופכים מאכלים מסיר, מה ששופכים הוא האוכל (שכך דעת רוה"פ כמובא בהערה 14),
    כאן כאשר לוקחים את האוכל בכף מחוררת, ברור שהאוכל הוא מה שבכף. שהדין תלוי ביחסו של האדם, וכאשר הוא שופך מאכל מהסיר, עיקר דעתו על מה שהוא שופך, ולכן הוא נחשב
    בעיניו כאוכל, אבל כאשר הוא נוטל את האוכל בכף, עיקר דעתו על מה שבכף. אלא שעדיין, הואיל והוא נעזר בכלי, אסור לו לכוון לשם ברירה, כשם שאסור לברור אוכל מפסולת
    בקנון ותמחוי. ומה שרצו להסתמך על מהריט"ץ (ישנות רג) שאין ברירה במשקים, דעתו של מהריט"ץ היא שדווקא כאשר הוא נוטל את הזבוב בידו אין זה ברירה, אבל בכלי יש
    ברירה במשקים. ואם כן ניתן לסמוך עליו רק אם יסברו שהכף המחוררת היא כידו, אבל נראה שעשו את הכף הזו עם חורים כדי שתסייע לברור, ולכן דינה ככלי שמסייע לברירה,
    וממילא גם בנוזלים יש בה איסור בורר למהריט"ץ.
</p>
<p dir="RTL">
    לסיכום: י"א שאסור להשתמש בכף מנוקבת (שבט הלוי ח, נח). וי"א שאם כוונתו לסנן אסור, אבל אם אין כוונתו לסנן מותר (שש"כ ג, נח; מנו"א ח"ב ז, לו). וי"א שאפילו אם
    כוונתו לסנן מעט מותר לצורך אכילה לאלתר, ומ"מ גם לשיטתם המחמיר תבא עליו ברכה (אול"צ ח"ב לא, י; ילקוט יוסף מב). ונראה למעשה כדעה האמצעית, שאסור להשתמש בכף
    כאשר כוונתו לסנן, אבל אם אין כוונתו לסנן, מותר להשתמש בה.
</p>
<p dir="RTL">
    וכך כתבתי גם בתחילת ההלכה לגבי נטילת טונה מקופסה שבה היא מונחת בשמן, שיכול לקחת את הטונה בכף. אבל לא כתבתי שיקח במזלג, כדי שלא יברור בעזרת כלי. אמנם כתבתי
    בהערה 15, שאם כוונתו לאכול מן המזלג את הטונה או התירס, מותר לקחת אותם במזלג, ולהשהותם מעט מעל הכלי כדי שהמים ירדו, כי זוהי ממש דרך אכילה. וכיוצא בזה כתבתי
    בהערה 13.
</p>
<a name="39"></a><h2 dir="RTL">
    יג, ו - הוצאת מים שעל חסה ועל ענבים
</h2>
<p dir="RTL">
    ישנו כלי שמניחים בו חסה שטופה, שמסובב את החסה באופן שהמים ניתזים לצדדים והחסה נשארת פחות רטובה, והיו שהתעוררו לשאול, האם מותר להשתמש בכלי זה בשבת, או שמא
    יש בזה חשש בורר. ונלענ"ד שאין המים שעל החסה נחשבים מעורבים בחסה. כיוצא בזה כתב במנו"א ח"ב ז, לו, שמותר להניח ענבים שנשטפו במים על מסננת, כדי שהמים יזלו
    למטה, כי אינם נחשבים מעורבים. ואין זה כזיתים ותירס שבתוך נוזליהם, וירקות שבתוך מרק, ששם ממש מין אחד בתוך חבירו, וכאן הוא נמצא על חבירו באופן שאינו מעורב.
</p>
<a name="40"></a><h2 dir="RTL">
    יד, א - שפיכת תמצית תה דרך פי התיון
</h2>
<p dir="RTL">
    באול"צ ח"ב לא, יא, כתב כדעה האמצעית, שכאשר עלי התה נמצאים למטה, מותר למזוג את התמצית דרך המסננת, וכמו שמבואר בשו"ע שיט, יד. אבל אסור כשהם מעורבים. כי לדעתו
    העיקר הוא מה שידו אוחזת, נמצא שהוא מוציא פסולת מאוכל. ואפילו אם האוכל היה מה שהוא מוזג, לדעתו זה נעשה בכלי ואסור. אבל העיקר שמה שהוא מוזג נחשב כאוכל, אלא
    שאין להיעזר בכלי שמסייע להוצאת האוכל מהפסולת.
</p>
<p dir="RTL">
    ובמנוחת אהבה ח"ב ז, מג, היקל לגמרי הואיל ורוב בני אדם אינם נמנעים לשתות תה עם עלי תה. ובנוסף לכך הוא אינו מתכוון לסננו, ואף שהוא פסיק רישא, מ"מ כיוון שראוי
    לשתייה לכל הפחות בשעת הדחק, ודאי אין כאן איסור תורה והוא פסיק רישא באיסור דרבנן שרבים מקילים בו.
</p>
<a name="41"></a><h2 dir="RTL">
    יד, ב - הוצאת שקית תה מהכוס
</h2>
<p dir="RTL">
    שורש הבעיה, שאם יצאו טיפות מהשקית לתוך כוס התה, אולי הוא נחשב כבורר אוכל מפסולת על ידי כלי. אבל אם השקית אינה כלי, אין איסור לברור אוכל מתוך פסולת. ונראה
    יותר שהשקית אינה כלי, מפני שכל יסוד האיסור בכלי משום שעל ידו הוא נראה כמלאכה, ובהוצאת השקית וטפטוף התמצית אין נראה שהוא משתמש בכלי. (וסברה זו הובאה גם
    בארח"ש ג, הערה עט). ויש לצרף את הסוברים שגם בכלי, אם הבירור נעשה לצורך אכילה מיידית, מותר, כמבואר בהערה 1. ונסכם קצת מדברי האחרונים בזה.
</p>
<p dir="RTL">
    בילקוט יוסף שיט, כז, מתיר להוציא שקית תה מהמים, בלא לחוש לבורר. הן מפני שלמהריט"ץ רג, אין ברירה בלח. וגם מפני שהשקית היא מקשה אחת, ואינה מעורבת, והרי היא
    כאגוז שצף על המים. (וכמדומה שלא דק בדעת מהריט"ץ, שמהריט"ץ סובר שמותר להוציא ביד חרק שנפל למשקה, מפני שאין דרך לברור ביד משקים, אלא איסור בורר במשקים הוא על
    ידי מסננת, אבל לא אמר כלל שאין ברירה בלח, ולהיפך מצינו כיוצא בזה בשבת קלט, ב, ושו"ע שיט, יד, בשפיכת יין מתוך שמרים, שיש איסור. אמנם יוכל לומר שכאשר צריך
    לעשות סינון, אין דרך ברירה במשקים ביד אלא דווקא במסננת וגם לא בשקית).
</p>
<p dir="RTL">
    גם במנוחת אהבה ח"ב ז, מד, התיר להוציא שקית תה מהמים, והטעם שאינו מתכוון להוציא את הטיפות שנושרות ממנו, ואע"פ שהוא פסיק רישא, כיוון שהשקית אינה כלי סינון
    ולא אכפת לו בברירת הטיפות, הוי ליה פס"ר דלא ניחא ליה באיסור דרבנן שמותר מעיקר הדין. וכאן שהוא אינו בורר בידיים אלא רק מוציא את השקית ומתוך כך נוטפות טיפות,
    הרי זה כגרמא ואפשר להקל בזה לכתחילה.
</p>
<p dir="RTL">
    במנח"י ח"ב צט, ב, חושש להוציאה, שצ"ע אם לדמותו לזבוב שצריך להוציאו עם מים נוספים או לבשר שמותר להוציאו לבדו מתוך רוטב. והעצה לדעתו, להניח את השקית בכוס אחת
    ואח"כ למזוג ממנה לכוס שנייה, והשקית תישאר בכוס הראשונה. וכך יעשה כל זמן שהמים גבוהים מהשקית, אבל כשירדו מגובה השקית, אם ישפוך משם את התמצית נמצא בורר את
    המים שבהם על ידי כלי, היינו עטיפת השקית.
</p>
<p dir="RTL">
    ובשש"כ ג, סד, כתב שנכון להוציאה על ידי כף, מפני חשש בורר בטיפות. ובהערה קצב, כתב ששמע מהרשז"א שלא יטפטף ממנה לתוך הכוס, אבל אם מוציא ואין כוונתו לטיפות,
    יתכן שאף שהוא פסיק רישא מ"מ כיוון שבקל הן יוצאות, וגם הוא רק מגביה ומחזיק והסינון נעשה מאליו, אפשר דלא חשיב בורר, עכ"ד (ע' שו"ש שיט, ב).
</p>
<a name="42"></a><h2 dir="RTL">
    טו, א - הוצאת חרק ממשקה
</h2>
<p dir="RTL">
    מי שנפל לו חרק לכוס שתייתו, כתב הט"ז שיט, יג, שאסור להוציא את החרק כדי לשתות את המשקה אפילו לאלתר, שהרי הוא מוציא פסולת מאוכל שאסור מדאורייתא אפילו כדי
    לאכול לאלתר. אבל אם יוציא עם החרק מעט משקה, הרי שהוציא עם הפסולת גם אוכל ומותר. וכ"כ שועה"ר שיט, כד; ח"א טז, יב; יד אהרון, מאמר מרדכי ז; ערוך השולחן לג;
    רוח חיים א. וכ"כ למעשה במ"ב סא, והסביר (בבאו"ה שיט, טז, 'אלא') שכמעט כל האחרונים כתבו כט"ז להלכה. וכ"כ קיצור שו"ע, ושביה"ש (בורר יא), חזו"א (נד), ושש"כ ג,
    יט.
</p>
<p dir="RTL">
    אולם הרבה פוסקים התירו להוציא את החרק מהכוס מבלי שיוציא עמו מעט משקה ואפילו שלא כדי לשתותו לאלתר. וכ"כ מהריט"ץ (ישנות, רג), וביאר שלא מצינו איסור בורר
    במשקים כשמשתמש בידו, וכל האיסור לברור בנוזלים הוא על ידי כלי כמסננת. וכ"כ א"ר ח; בית מאיר ג; ברכ"י ה; גדולות אלישע מג. וכן נראה ממו"ק, דעת תורה, מנחת פיתים
    וטל אורות.
</p>
<p dir="RTL">
    הסבר נוסף להיתר כתב מהר"י חאגיז (עץ חיים הקדמה למס' שבת בורר ז), שאין איסור בורר אלא בדבר שצריך לפשפש ולחפש אחריו בתוך התערובת, אבל דבר שצף מלמעלה, ברור
    ועומד הוא, ואין איסור להוציאו. ועוד כתב מהר"י אבולעפיא, שאין איסור בורר בשעת האכילה, ולפי"ז יהיה מותר לדעתו להוציא את החרק סמוך לשתייתו. (שכן מה שאמרו
    רוה"פ, כמבואר בהערה 1, שהאיסור להוציא פסולת מאוכל אפילו כדי לאכול לאלתר הכוונה לאחר זמן מה, אבל ממש סמוך לאכילה למהר"י אבולעפיא מותר).
</p>
<p dir="RTL">
    למעשה, אף שרבים הקילו, וכ"כ למעשה בשו"ת תבואות שמ"ש (או"ח ל), כתבתי שנכון להחמיר, וכפי שכתב בבא"ח (ש"ש בשלח יב), שנכון להוציא לכתחילה מעט משקה מכוסו כדברי
    הט"ז. אבל אם אין לו כף וכדו' יכול להוציא אותו ביד, שבשעת הצורך אפשר לסמוך על המקילים. וכ"כ בכה"ח (מב), ובמנו"א ח"ב ז, 108.
</p>
<a name="43"></a><h2 dir="RTL">
    טו, ב - הוצאת חרקים שמצויים על עלה
</h2>
<p dir="RTL">
    הורה רשז"א (שו"ש שיט ח, ב, שש"כ ג, מ), שאם מצא תולעת גדולה על עלה חסה, מותר להסירה, מפני שהיא עומדת בפני עצמה. ואם מצא חרקים קטנים, אסור להוציאם לבדם, אלא
    יוציאם עם מעט מהעלה. ובאר שהחילוק הוא בין אם אפשר להסיר את התולעת בשטיפה (ואולי גם בנשיפה) לבין אם דבוקה יותר, שאז היא נחשבת מעורבת. ע"כ. לעומת זאת כתב
    ברבבות אפרים (ח"ו קצד, ד), שמותר להוציא את התולעים גם על ידי שרייה במים, ואין בזה איסור בורר כי הם עומדים בפני עצמם "והוי ליה כנוצה שמסירה מהבגד". וכך נראה
    יותר. אמנם בחומץ או מי מלח כתב שם שאסור כי זה ממית את התולעים.
</p>
<a name="44"></a><h2 dir="RTL">
    טז, א - בורר בכלים, בגדים וספרים
</h2>
<p dir="RTL">
    כתבו רוב האחרונים, שכשם שיש איסור בורר במיני מאכלים כך יש איסור בורר בשאר דברים כמו ספרים, כלים ובגדים, ולכן אם יש תערובת של כלים או בגדים מותר להוציא מתוך
    התערובת את מה שצריכים לאלתר (ט"ז שיט, יב; תו"ש י; שועה"ר ח ; ח"א טז, ה; מחצית השקל; גדולות אלישע יג; בא"ח ש"ש בשלח יג; מנחת חינוך בורר ה; מ"ב טו; כה"ח כה).
</p>
<p dir="RTL">
    אמנם כמה אחרונים חלקו על דין זה וכתבו שאין שייך דין בורר אלא בדברים הנבללים יחד כמאכלים, אבל כלים ובגדים וספרים, כל אחד ניכר לעצמו, ואינם נבללים יחד,
    וממילא לא נקראים תערובת, ואין בהם איסור בורר (מטה יהודה ד; אור שמח ח, יא; ערוך השולחן ח). וכ"כ ביבי"א (ה לא), שמותר לברור ולמיין סכו"ם שנתערבו, מכיוון שכל
    אחד ניכר לעין ואין בהם איסור בורר.
</p>
<p dir="RTL">
    למעשה כתבתי להחמיר מכמה טעמים א) כך היא דעת רובם המכריע של הפוסקים, שיש בורר אף בכלים בגדים וספרים שנתערבו. וכך נראה מסברה. ב) זה ספק דאורייתא ולכן יש
    להחמיר בו (ואף שבאור לציון ח"ב לא, ד, כתב שאיסור ברירה בכלים מדרבנן, כי רק בגידולי קרקע האיסור מהתורה. מ"מ נראה משאר הפוסקים שהאיסור מהתורה).
</p>
<p dir="RTL">
    אלא שפעמים רבות, מפני גודלם של הכלים או הבגדים, אם לא יהיו מהם הרבה, לא יוכלו להיחשב כמעורבים (וכמדומה שזו הסיבה שכתבו כמה אחרונים שאין בורר בכלים ובגדים
    וספרים, וכ"כ כתב ערוה"ש).
</p>
<a name="45"></a><h2 dir="RTL">
    טז, ב - הזזת דברים בתוך התערובת
</h2>
<p dir="RTL">
    כתב בארח"ש ג, מז, שהזזת דברים בתוך התערובת מותרת, לפיכך מי שיש לו צרור מפתחות, מותר לו להזיז את המפתחות שאינו צריך כדי לבודד את מה שהוא צריך, הואיל והם
    נשארים מחוברים בצרור. וכן מותר לחפש בכרטסת כרטיס מסוים, הואיל וכל הכרטיסים נשארים במקומם. ומותר לגבאי להוציא כרטיסים של העולים לתורה, אבל אסור אח"כ להחזירם
    ולסדרם, כי זה מיון שאסור, הואיל ואינו לצורך שימוש לאלתר.
</p>
<a name="46"></a><h2 dir="RTL">
    טז, ג - נתינת לימון לתוך חלב לעשות גבינה אסור משום בורר
</h2>
<p dir="RTL">
    אפשר לבצע מלאכת בורר גם בלא נטילת הפסולת או האוכל, כמו למשל על ידי נתינת לימון או קאלציום לתוך חלב כדי לעשותו גבינה, והדבר אסור משום בורר, כי הוא מפריד את
    החלב לגבינה ומי חלב (מ"ב שיט, סב, שש"כ ג, כא).
</p>
<a name="47"></a><h2 dir="RTL">
    טז, ד - ספרים במדף
</h2>
<p dir="RTL">
    כתבתי שספרים המונחים במדף אינם נחשבים מעורבים, ומותר לקחת את הספרים הנצרכים לו ללימוד מחר, ואין זה כהוצאת אוכל שלא לאלתר. ואין זה דומה לספרים שמונחים
    בערימה שהם מעורבבים יותר. ונראה שגם במדף יתכן בורר, שאם יהיו מונחים למשל, הרבה מאוד חומשים משני סוגים, והוא צריך לאחד מהם, יש בזה דין בורר. הכלל הוא שכיוון
    שהמדף מסודר יותר, כדי שהספרים יחשבו מעורבים צריכים כמות גדולה יותר של ספרים מעורבבים. ונראה שבעקרון גם ארגזים גדולים, אם יהיו בכמות גדולה מאוד, יוכלו
    להיחשב כמעורבים. ועיין בהערה 3 לעניין בקבוקים ועוגות.
</p>
<a name="48"></a><h2 dir="RTL">
    יז, א - דש
</h2>
<p dir="RTL">
    לדעת רוה"פ מלילה ביד אסורה מדברי חכמים, וכ"כ רש"י ורמב"ם ומ"ב שיט, כ. וע' שעה"צ שיט, יא. ובביצה יג, ב, התירו למלול ביד ובתוספת שינוי (בראשי האצבעות). ולדעת
    רש"י ותוס' ההיתר הוא ביום טוב, אבל בשבת גם בשינוי אסור. ולדעת הרי"ף והרמב"ם והרא"ש והרמב"ן, ההיתר הוא בשבת, וביו"ט מותר למלול גם ללא שינוי. וכן פסק בשו"ע
    שיט, ו. ואמנם הרמ"א כתב שיש מחמירים וטוב להחמיר. אולם בהל' יו"ט תקי, א, לא הזכיר את דעת המחמירים. וע' במנו"א ח"ב ו, א.
</p>
<a name="49"></a><h2 dir="RTL">
    יז, ב - תלישת תמרים מהמכבדות
</h2>
<p dir="RTL">
    נחלקו הפוסקים בשאלה - מה דין תמרים שנותרו מחוברים למכבדות שלהם. מצד מלאכת 'קוצר' אין בעיה, שהרי הענף עצמו תלוש, השאלה האם יש כאן איסור 'דש'. יש אומרים
    שהואיל ורגילים להוציא את התמרים מאשכולותיהם בשדה, הרי פירוקם נחשב כמלאכת 'דש' (כך משמע מרש"י שבת עג, ב, וביאר זאת בארח"ש ד, ב). ויש אומרים, שמלאכת 'דש'
    שייכת רק כאשר מוציאים דבר מתוך דבר, ואילו התמרים אינם בלועים בתוך אשכולותיהם (כך משמע מתוס', וכ"כ במנו"א ח"ב ו, ה, עפ"י עוד ראשונים). וכדי לצאת מהספק, יטול
    תמר ויאכלהו, ורק אח"כ יתלוש תמר נוסף ויאכלהו, שבאופן זה, אין הוא נוטלם כדרך מלאכה אלא כדרך אכילה.
</p>
<a name="50"></a><h2 dir="RTL">
    יז, ג - האם יש איסור דש בסחיטת בגד לצורך הנוזלים היוצאים ממנו
</h2>
<p dir="RTL">
    נחלקו הראשונים אם הסוחט בגד שיש בו נוזלים לצורך נוזלים היוצאים ממנו עובר באיסור תורה של דש. לדעת הרמב"ם (ט, יא), רמב"ן (שבת קיא, א) ורש"י (קמה, א 'פטור'),
    אין איסור דאורייתא של דש בסחיטת בגדים. וכמה טעמים נאמרו לכך, או משום שאין דש אלא בגידולי קרקע (רמב"ן; הגהות רמ"ך בדעת הרמב"ם. וגם בגדים שהחומר שלהם צמח
    בקרקע אינם נחשבים גידולי קרקע, כי פנים חדשות באו לכאן). או משום שהנוזל הספוג בבד לא גדל בתוכו ולכן אינו דומה לדש כלל (רש"י שם בהסברו לדברי רב בדין הסוחט
    כבשים ושלקות למימיהן; מנחת חינוך בדעת הרמב"ם). ודבריהם מיוסדים על מה שמבואר במלאכת דש שאינו חייב מהתורה אלא על סחיטת זיתים וענבים בלבד (קמה, ב). אולם כתב
    הר"ן, שגם לדעה זו יש בסחיטת בגד איסור דרבנן של דש. וכן דעת האגל"ט למעשה, שכל הסוחט בגד ממימיו ואין בו מלבן יש בו איסור דרבנן של דש (מלאכת דש, יא).
</p>
<p dir="RTL">
    לעומתם רוב הראשונים כתבו כדעת רבינו תם (תוס' שבת קיא, א 'האי'; תוס' כתובות ו, א 'האי'), שיש שני איסורים של סחיטה מדאורייתא, האחד של מלאכת מלבן, והשני של
    מלאכת דש. וההבדל ביניהם, שסחיטה של מלאכת מלבן אסורה אף אם המשקה הולך לאיבוד, אבל סחיטה של דש אסורה רק אם הוא צריך למשקה שלהם. ואף על פי שאין איסור סחיטה של
    דש אלא בדריכת זיתים וענבים בלבד, סחיטת בגדים דומה לזיתים וענבים, שכמו שדרך לסחוט זיתים וענבים מהמשקה שלהם, כך דרך לסחוט בגדים מהנוזלים הבלועים בהם, כי
    רגילים לייבשם (ר"ת; רשב"א כתובות ו, א; רא"ש שבת כב, ד;ספר התרומה סימן רמד; מאירי שבת קמה, א ועוד).
</p>
<p dir="RTL">
    ועל פי זה מתבארות כמה גמרות, שחששו חכמים שלא יבוא לסחיטת נוזלים שונים, וכיוון שאין מדובר דווקא במים, אין שם סחיטת ליבון, הרי שגם סחיטת דש אסורה מהתורה.
    בגמ' שבת קכח, ב, דובר על הבאת שמן דרך הספגתו בשיער, ושאלו, הרי יש שם סחיטה, והשיבו שאין סחיטה בשיער, משמע שאם היה בד היה איסור. וכן שם קמא, א: "אמר רבא: לא
    ליהדוק אינש אודרא אפומא דשישא דילמא אתי לידי סחיטה". ופירש רש"י שמדובר על כד של שמן. וכן שם קמג, ב, בדין ספוג שיש לו בית אחיזה שמותר לקנח בו, ואם אין לו
    בית אחיזה אסור לקנח בו משום סחיטה, ואין הכוונה דווקא במים, הרי שמדובר בסחיטת דש. ולרמב"ם ודעימיה, יש להסביר, שגם בסחיטת שמן יש ליבון, שיוצא מהבגד דבר
    שמלכלך אותו (כ"כ המאירי), או שמדובר על איסור סחיטת דש מדרבנן, והרי זה כסחיטת כבשים ושלקות למימיהן (כ"כ רמב"ן ור"ו בדעת רש"י).
</p>
<a name="51"></a><h2 dir="RTL">
    יח, א - הוצאת שקד מקליפתו
</h2>
<p dir="RTL">
    עוד עצה מובאת באגלי טל, להוצאת שקד שנמצא בתוך קליפתו הירוקה, והיא לשבור בבת אחת את הקליפה הקשה עם הירוקה, ובאופן זה אין איסור לקלף כמה שקדים בבת אחת כדי
    לאוכלם לאלתר, שהואיל ומותר להסיר את הקליפה הקשה, אפשר יחד איתה להסיר גם את הירוקה. ומדברי הט"ז (שיט, ד) יש שלמדו שאם השקדים והבוטנים מנותקים מקליפתם, אין
    בהם איסור דש (שו"ע הרב שיט, ט). ועיין עוד בנשמת שבת מהדורה ראשונה קפב. מ"מ העצה הקלה והמוסכמת יותר לקלף ולאכול אחד אחד.
</p>
<a name="52"></a><h2 dir="RTL">
    יח, ב - קילוף הקליפה הדקה של בוטנים (הערה 22)
</h2>
<p dir="RTL">
    כתבתי בהערה שמותר להסיר את הקליפה הדקה (חומה-אדומה) שמעל הבוטן, וכ"כ באול"צ ח"ב לא, ז, ובילקוט יוסף שיט, נט. ובמנו"א ח"ב ז, ב, כתב, שאחר מלילתם וניתוק
    קליפתם, יש להיזהר שלא להסיר את קליפותיהם על ידי ניעורם בשתי ידיו או העברתם מיד ליד או לנפוח בהם כשהם בשתי ידיו, משום איסור 'זורה'. אבל אפשר לנערם כשהם ביד
    אחת או לנשוף בהם כדי להסיר את קליפתם, כמבואר בשו"ע שיט, ז.
</p>
