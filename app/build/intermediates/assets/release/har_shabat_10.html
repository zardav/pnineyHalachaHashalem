<a name="0"></a><h1 dir="RTL">
    י - בישול
</h1>
<a name="1"></a><h2 dir="RTL">
    א, א - השפעת החטא
</h2>
<p dir="RTL">
    קידושין פב, א: "רבי שמעון בן אלעזר אומר: ראית מימיך חיה ועוף שיש להם אומנות? והן מתפרנסין שלא בצער, והלא לא נבראו אלא לשמשני, ואני נבראתי לשמש את קוני -
    אינו דין שאתפרנס שלא בצער! אלא שהורעתי מעשי, וקפחתי את פרנסתי". והרעותי מעשי בחטא אדם הראשון, וכל דור שלא תיקן את החטא נעשה שותף בו.
</p>
<p dir="RTL">
    בפני יהושע פירש שהכוונה לחטא אדם הראשון, ומי שלא הריע מעשיו זוכה בעולם הזה לשני שולחנות ואחרים עושים מלאכתו, כמבואר בברכות לה, ב, במחלוקת ר' ישמעאל ורשב"י,
    שדברי שניהם נכונים.
</p>
<a name="2"></a><h2 dir="RTL">
    ב, א - בגדרי האיסור דרבנן
</h2>
<p dir="RTL">
    עיין בשש"כ פ"א הערה יח, יבי"א ד, לד, לז-לט, יסודי הלכה ח"א עמ' שנב-שנח, בדעות הפוסקים בגדרי האיסור, אימתי דרבנן ואימתי דאורייתא.
</p>
<p dir="RTL">
    וכפי שיבואר בהלכה כג, אין איסור לבשל בחמה. ויש לשאול, מדוע לא אסרו חכמים על בישול בחמה כדין כל מלאכה שנעשית בשינוי? ופירש רש"י (לט, א): "דאין דרך בישולו
    בכך, וחמה באור לא מיחלפא דליגזר הא אטו הא". וכ"כ ר"ן שם, והביאם פרישה שיח, ה. הרי שרק כאשר יש חשש שמתוך שיתירו לעשות את המלאכה בשינוי יבואו לעשותה כדרכה -
    אסרו חכמים. אבל כאשר אין חשש כזה - לא גזרו.
</p>
<a name="3"></a><h2 dir="RTL">
    ב, ב - המניח קדירה על האש לקראת צאת השבת
</h2>
<p dir="RTL">
    כתב בשביתת השבת מלאכת זורע יג, שהמניח זרע באדמה בשבת למרות שיצמח לאחר שבת - חייב. ואילו המניח קדירה לקראת צאת השבת באופן שהבישול יתבצע במוצאי שבת - פטור.
    והטעם, שמלאכת הבישול היא הבישול עצמו, ואילו בזריעה המלאכה היא הנחת הזרע ולא צמיחתו.
</p>
<a name="4"></a><h2 dir="RTL">
    ב, ג - בישול במיקרוגל
</h2>
<p dir="RTL">
    כתבתי שאסור לבשל במיקרוגל מהתורה, כי זוהי אחת מדרכי הבישול, וכ"כ אג"מ או"ח ג, נב. אמנם יש שחלקו והובאו בילקוט יוסף שיח, יט.
</p>
<a name="5"></a><h2 dir="RTL">
    ג, א - הערה 1 - המבשל מאכל בן דרוסאי אם עובר באיסור תורה
</h2>
<p dir="RTL">
    לדברי באו"ה שיח, ד, 'אפילו', לדעת רבים מהסוברים שכל שאינו מבושל כל צרכו יש בו איסור בישול, האיסור מהתורה. ולכן אין לזוז מפסק השו"ע שרבים מהראשונים מחמירים
    כן, ובפרט שהוא דאורייתא. אמנם לאגלי טל (האופה ז, ס"ק טז), דעת רוב הפוסקים שאין איסור בישול מהתורה אחר שנתבשל כמאכל בן דרוסאי, אלא רק איסור דרבנן. ובציץ
    אליעזר ג, יח, חיזק את דברי הבאו"ה. וכ"כ באשמרה שבת ח"א ע' קכ, שדעת הב"י ורוה"פ, שלא כאגלי טל.
</p>
<a name="6"></a><h2 dir="RTL">
    ג, ב - מבושל כל צרכו לדבר אחד ולא לדבר אחר
</h2>
<p dir="RTL">
    כתב לי הרב יעקב ורהפטיג: "יש מקום לדון במאכל שראוי על ידי בישול לדבר אחד ולא לדבר אחר, כמו שעועית, שבמרק עם עגבניות היא טובה כשהיא קשה מעט, מה שאין כן
    בחמין היא טובה דווקא כשהיא רכה. אמנם הגרש"ז אוירבאך זצ"ל ויבלח"א הרב מן ההר אמרו לי שלדעתם נקרא מבושל כל צורכו ורק מצטמק ויפה לו. ואף שיש לדון בדבריהם, מ"מ
    הואיל וכתב האגלי טל שדעת רוב הפוסקים שמהתורה משהגיע למאכל בן דרוסאי נקרא מבושל, ומדברי חכמים צריך שיהיה מבושל כל צורכו, לפיכך ספק זה הוא מדרבנן ואפשר להקל
    בו". אמנם כפי שכתבתי הרבה אחרונים הבינו שדעת רוב המחמירים שהאיסור דאורייתא, אלא שאפשר להקל בצירוף סברתם שאין כלל איסור בישול בשעועית זו.
</p>
<a name="7"></a><h2 dir="RTL">
    ג, ג - האם מבשל מאכל ולא הגיע למאכל בן דרוסאי עבר באיסור תורה
</h2>
<p dir="RTL">
    יש אומרים שכל חימום של תבשיל בחום שיד סולדת בו, אף שעוד לא הגיע לשיעור מאכל בן דרוסאי, אסור מדין חצי שיעור. וא"כ האיסור להניח מאכל במקום שעלול להתבשל שם
    הוא לא רק משום גזירה, אלא מפני שזהו תחילת בישולו (ראש יוסף שבת לט, ב; הלש"ב ח"א ח, 3).
</p>
<p dir="RTL">
    ויש אומרים, שכל עוד לא הגיע לשיעור מאכל בן דרוסאי, לא עבר באיסור תורה, כי איסור חצי שיעור הוא רק בחלקים זהים שמצטרפים לשיעור מסוים. למשל, כל האכילות שאדם
    עושה במאכל הן זהות, ולכן גם אם בכל אחת לבדה אין שיעור כזית, הן מצטרפות, ולכן כל אחת אסורה בפני עצמה, שהרי חזי לאצטרופי. אבל בבישול האיסור הוא בהפיכת המאכל
    מחי למבושל ולא עצם החימום, ולכן אם אחד חימם את המאכל ולא הביאו למצב מבושל, והשני חימם אותו עד שנעשה מבושל, רק השני חייב. וזה דומה לחופר בור תשעה טפחים ובא
    אחר והעמיקו לעשרה, שרק השני חייב (אבן האזל כב, ח; בד"ש יו"ד פז, א, באורים 'אלא', ומנו"א ח"ב י, 2).
</p>
<a name="8"></a><h2 dir="RTL">
    ג, ד - כיסוי סיר שאינו מבושל האם אסור מהתורה
</h2>
<p dir="RTL">
    בפשטות נראה שאסור מהתורה כי הוא מקרב את בישולו, אולם במנו"א ח"ב א, יג, 46, דייק מכמה ראשונים ומשו"ע רנז, ד, שהוא גרמא, שעל ידי מניעת חדירת האוויר הקר
    בישולו מתקרב. ודבריו צ"ע.
</p>
<a name="9"></a><h2 dir="RTL">
    ה, א - דין הנוזלים שעם המאכל המוצק למנהג ספרדים
</h2>
<p dir="RTL">
    כתב לי הרב יעקב ורהפטיג, שלדעתו הדין תלוי בדעת המחמם, שאם מגמתו לחמם את הנוזלים אזי אסור, ואם אין מגמתו לחמם אותם אלא כוונתו לחמם את המוצק אפשר להקל כפי
    רוב המאכל. ע"כ. ונלענ"ד שהואיל והוא נוגע לספק דאורייתא, ויש לחוש להערמה, גם כשהמיעוט נוזלים, אם יש לו חשיבות, יש להחמיר. ורק על הרטיבות המלווה את המאכל אין
    לחוש.
</p>
<a name="10"></a><h2 dir="RTL">
    ה, ב - דין דבר קפוא שיהפוך בעקבות החימום לנוזלי
</h2>
<p dir="RTL">
    יש להעיר כי מה שכתבתי שאם המאכל עתה אינו נוזלי, גם למחמירים אין איסור לחממו, הוא כדעת רוה"פ, וכ"כ מ"ב שיח, ק, וכה"ח קנח. אמנם ללבוש כיוון שיגיע להיות נוזלי
    דינו כנוזלי.
</p>
<p dir="RTL">
    ויש לדון כיצד להחשיב מרק שהוקפא במקפיא. ונ"ל שדינו כנוזלים, שכן מטבעו הוא נוזלי, ורק באמצעים חיצוניים הקפיאוהו, וכשיוציאו אותו מהמקפיא יחזור להיות נוזלי
    כטבעו. והכלל הוא שהולכים אחר מצבו הטבעי, שאם הרוטב במצבו הטבעי קשה או סמיך (שאינו נוזל), דינו כמאכל. ואם באופן טבעי הוא נוזלי, דינו כמשקה. אמנם כאשר הוא
    טפל למאכל הגושי יש מקום להקל בצירוף דעת רי"ו ופמ"ג שהולכים אחר הרוב, ובצירוף דעת הרמב"ם ודעימיה שאין בישול אחר בישול בנוזלים, ובצירוף הספק שאולי גם כאשר
    מטבעו הוא נוזלי עתה שהוא קפוא נחשב כמוצק.
</p>
<a name="11"></a><h2 dir="RTL">
    ה, ג - דין מים שהורתחו לפני שבת ונתקררו
</h2>
<p dir="RTL">
    לאגלי טל, במים שהורתחו והתקררו לכל הדעות יש איסור בישול אחר בישול. ע"כ. אולם רבים כתבו שלסוברים שאין בישול אחר בישול בנוזלים, כן הדין גם במים. וביניהם
    ראשונים, וכפי שכתב בתשב"ץ (חלק ד טור ג, י), שאין לחלק בין מרק למים (אמנם אפשר אולי לדייק בדבריו שהתכוון שכל עוד יש חמימות במים אין בהם איסור). ועיין להלן
    בהלכה ט, לגבי עירוי רותחים על רסיסי מים, שלדעת כמה אחרונים ואול"צ ח"ב ל, י, אם הרסיסים הללו היו חמים בתחילה, מצרפים את דעת הרמב"ם ודעימיה, שאין בהם בישול.
</p>
<a name="12"></a><h2 dir="RTL">
    ו, א - תימני שחימם מרק עבור ספרדי
</h2>
<p dir="RTL">
    עיין באג"מ או"ח ד, קיט, ה, שהסתפק אם פתחו קופסת שימורים עפ"י דעת המתירים (ואג"מ אוסר), האם מותר למחמיר ליהנות מכך, וסיים שיש להקל, כדי שלא יתדמה כחולק
    עליהם. ועיין ארח"ש כה, לה.
</p>
<a name="13"></a><h2 dir="RTL">
    ו, ב - מנהג צפון אפריקה
</h2>
<p dir="RTL">
    כתבו הרב משאש (תבואות שמ"ש או"ח כו) שמעיקר הדין מנהג בני המערב עפ"י הרשב"א, שאין בישול אחר בישול בנוזלים. וכן מבואר להלן (ט, יג, ג), שדעת גדולי רבני צפון
    אפריקה ראשונים ואחרונים. אמנם למעשה משמע מהרב משאש שלכתחילה יש להחמיר, ואף החמיר כאשר המיעוט רוטב (תבואות שמ"ש או"ח ה). אלא שכתב שיש למקילים על מה לסמוך
    שכך הוא עיקר המנהג (ילקוט שמ"ש קיז).
</p>
<a name="14"></a><h2 dir="RTL">
    ז - איזה כלי מבשל ודין קלי הבישול ובו י"ג סעיפים
</h2>
<a name="15"></a><h2 dir="RTL">
    ז, א - כלי ראשון שאינו על האש
</h2>
<p dir="RTL">
    עיקר הבישול בכלי ראשון שעל האש. וגם אם הכלי הראשון הורד מן האש, או שהאש שתחתיו כבתה, לדעת חכמים במשנה (שבת מב, א) הוא מבשל, ולר' יהודה אינו מבשל (לתוס' רק
    תבלינים אינו מבשל לר' יהודה, ולריטב"א את כל המאכלים אינו מבשל).
</p>
<p dir="RTL">
    ובירושלמי (שבת פ"ג ה"ה) משמע שכלי ראשון שאינו על האש אינו מבשל. ולדעת הרמב"ן (ע"ז עד, ב) גם הבבלי מסכים לכך, וכך הלכה. ואילו לדעת הר"ן (ע"ז לח, ב, בדפי
    הרי"ף), אמנם כך היא דעת הירושלמי, אולם לבבלי, כלי ראשון שאינו על האש מבשל, והלכה כבבלי (אמנם דברים שמתבשלים בקושי, גם לר"ן שבת כ, א, אינם מתבשלים). ונחלקו
    בדעת הרמב"ם, לאגל"ט וערוה"ש שיח, כא, אינו מבשל, ואילו לשביתת השבת ועוד רבים, מבשל. ולגר"א (יו"ד קה, יג), גם הירושלמי מסכים שכלי ראשון שאינו על האש מבשל.
</p>
<p dir="RTL">
    למעשה מוסכם להלכה שכלי ראשון שאינו על האש מבשל, וכ"כ הר"ן; שו"ע שיח, ט; פר"ח יו"ד סח, יח; פמ"ג סח, מ"ז ט; אגל"ט אופה יב (וכתב שכך דעת רוב הפוסקים).
</p>
<a name="16"></a><h2 dir="RTL">
    ז, ב - כלי ראשון שעל האש והיד אינה סולדת בו
</h2>
<p dir="RTL">
    ליש"ש חולין ח, עא, כיוון שהוא על האש, עשו הרחקה לכלי ראשון ואסור להניח בו מאכל חי. וכ"כ ריטב"א מב, א; תוס' ישנים מ, ב; שו"ת בית יעקב כ. לעומת זאת דעת הש"ך
    קה, ה, שהואיל ואין היד סולדת בו, אינו מבשל, ואין איסור להניח בו מאכלים חיים (והכוונה שהאש חלשה כך שגם אח"כ לא תגיע התכולה שבכלי לחום שהיד סולדת בו). וכ"כ
    הרבה פוסקים, וביניהם: ט"ז יו"ד צד, א; גר"א; מ"ב שיח, סד; שביתת השבת פתיחה למלאכת מבשל ג.
</p>
<a name="17"></a><h2 dir="RTL">
    ז, ג - כלי שני אינו מבשל וטעם הדבר
</h2>
<p dir="RTL">
    שבת מ, ב: "שמע מינה כלי שני אינו מבשל". וביארו <strong>התוספות</strong> (מ, ב, 'ושמע מינה'): "תימה, מאי שנא כלי שני מכלי ראשון, דאי יד סולדת אפילו כלי שני
    נמי, ואי אין יד סולדת אפילו כלי ראשון נמי אינו מבשל? ויש לומר לפי שכלי ראשון מתוך שעמד על האור דופנותיו חמין ומחזיק חומו זמן מרובה ולכך נתנו בו שיעור דכל
    זמן שהיד סולדת בו אסור. אבל כלי שני, אע"ג דיד סולדת בו מותר, שאין דופנותיו חמין והולך ומתקרר". ופירש הבית יוסף (יו"ד קה, ב): "ונראה לי דאפילו מעלה רתיחות
    בכלי שני כעין שהיה בכלי ראשון אינו מבשל, דכלל גדול הוא דכלי שני אינו מבשל בשום פנים, דאם לא כן לא הוי ליה לתלמודא לסתום ולומר כלי שני אינו מבשל". וכ"כ
    הריטב"א מב, ב, 'אבל נותן': "דאילו לענין שבת בבישול תליא מילתא וקים להו לרבנן דכלי שני <strong>אפילו רותח</strong> אינו מבשל...".
</p>
<p dir="RTL">
    ויש אומרים שהדין תלוי בחום של התבשיל שבתוך הכלי השני. ואכן להגהות מרדכי (פ"ג, עט ע"ג) גם כלי ראשון שאינו על האש, אם נתקרר מעט, כבר נחשב ככלי שני ואינו
    מבשל. ולרש"י, כלי שני אינו מבשל כי התקרר מעט, משמע שאם לא היה מתקרר, היה מבשל. וכ"כ המאירי מב, א.
</p>
<a name="18"></a><h2 dir="RTL">
    ז, ד - קלי הבישול מתבשלים בכלי שני ובעירוי ממנו
</h2>
<p dir="RTL">
    במשנה שבת קמה, ב, מבואר שדג מליח וקולייס האיספנין מתבשלים בהדחה מכלי שני (בתוס' לט, א, 'כל', הזכיר שתי דעות, י"א שהוא מתבשל בעירוי מכלי ראשון, וי"א שמתבשל
    גם בעירוי מכלי שני. וכך מבואר בשו"ע שיח, ד, ומ"ב לה). ועוד מבואר בגמ' מב, ב, ללישנא קמא, שמלח מתבשל בכלי שני. ועפי"ז כתבו הרבה ראשונים שישנם מאכלים
    המתבשלים בחום שהיס"ב אפילו בכלי שני. וכ"כ מרדכי (פ"ג, שב) בשם יראים; רשב"א מ, ב, 'מביא'; ורמב"ם ט, ב. וכ"כ בשו"ע שיח, ד (כמבואר במ"ב לה).
</p>
<a name="19"></a><h2 dir="RTL">
    ז, ה - דין אמבטי
</h2>
<p dir="RTL">
    מבואר בגמ' שבת מב, א, שאסור לערות מים לתוך אמבטי. וכ"כ שו"ע שיח, יא: "אמבטי (פי' כלי שרוחץ בו) של מרחץ שהיא מלאה מים חמין, אין נותנין לה מים צונן, שהרי
    מחממן הרבה...".
</p>
<p dir="RTL">
    לר"ן (יט, ב, 'תנו רבנן') אין בזה חידוש, שכן אמבטי הוא כלי ראשון. וכ"כ שער הציון שיח, קה, בדעת רש"י. וכ"כ מאמר מרדכי שיח, יג, וראש יוסף (מב, א) בדעת השו"ע.
</p>
<p dir="RTL">
    לעומת זאת, לדעת הרשב"א, אמבטי הוא כלי שני, ואע"פ כן אסור מהתורה להכניס בו מים קרים, משום שמימיו חמים, והרי דינו ככלי ראשון. וכיוצא בזה כתבו תוספות-רא"ש
    והטור שיח, יא.
</p>
<p dir="RTL">
    ולתוס' (מב, א, 'אבל'), אמבטי הוא כלי שני אבל האיסור מדרבנן, שהואיל וחומו רב, משום גזירת הרואים אסרו.
</p>
<p dir="RTL">
    הרמ"א שיח, יא, כתב שאמבטי הוא כלי שני אבל לא מבואר אם האיסור מדאורייתא כרשב"א ודעימיה, או מדרבנן משום גזירת הרואים (תוס'). המ"א לד, והמ"ב עו, כתבו את טעם
    הטור ומשמע שהאיסור מדאורייתא.
</p>
<a name="20"></a><h2 dir="RTL">
    ז, ו - מה הדין בכלי שני כשהיד נכוית בו
</h2>
<p dir="RTL">
    יש אומרים שאמנם כלי שני אינו מבשל בחום רגיל אבל אם המים שבו חמים עד שהיד נכוית בהם, גם כלי שני מבשל. וכ"כ רשב"א מב, א, וטור שיח, יא, וחיי אדם כלל כ, ד,
    (ובספרו שערי צדק ב, בנ"א ט). וכן למדנו (לעיל ט, ז, ג) שמשמע מרש"י ומאירי. וחששו לדעתם הרבה אחרונים: כלכלת שבת (דיני חימום לכתחילה); פמ"ג (ראש יוסף מב, ב,
    'קשיא לי'); מ"ב שיח, מח, ובבאו"ה שיט, ד, 'חייב'; דעת תורה שיח, ה; קצות השולחן קכד, י, חזו"א נב, יט.
</p>
<p dir="RTL">
    והרבה פוסקים חלקו וכתבו שבכל מקרה כלי שני אינו מבשל. וכן מוכח מהב"י והריטב"א שהבאנו לעיל (ז, ג), שאפילו אם הוא מעלה רתיחות אינו מבשל. וכן נראה מסתימת
    הראשונים ואחרונים שלא כתבו דין זה. וכ"כ הרדב"ז על הרמב"ם בהלכות מעשר (ג, טו), וכ"כ בשו"ת שואל ומשיב ה, יא. וכ"כ בשביתת השבת (פתיחה למלאכת מבשל אות י). וכך
    סיכם למעשה במנוחת אהבה ח"ב, י, כא. וכן נראה משש"כ (א, הערה קעה). (ועיין בס' מאור השבת ח"א ע' קצט-רו, רח-ריח).
</p>
<a name="21"></a><h2 dir="RTL">
    ז, ז - האם יכול להיות בישול בכלי שלישי ואילך
</h2>
<p dir="RTL">
    נחלקו בזה הפוסקים, לדעת מקצת הפוסקים עניין הכלים אינו קובע, אלא העיקר תלוי בחום, ולרוה"פ אין בישול בכלי שלישי. ודין זה נזכר הן לעניין קלי הבישול והן לעניין
    חום שהיד נכוית בו.
</p>
<p dir="RTL">
    לעניין <strong>קלי הבישול</strong>, כתב ביראים רע"ד, להחמיר אף בכלי שלישי שהיס"ב, ומשמע אפילו בכלי עשירי. וכ"כ שבות יצחק ח"ט ע' קז, בשם הרב אלישיב, שאפילו
    בכלי רביעי ואילך אם היס"ב מבשל. ובשש"כ א, הערה קסט, כתב בשם רשז"א, לחוש לבישול ביצה גם בכלי שלישי. אבל הפמ"ג, כתב להקל בקלי הבישול בכלי שלישי. והביאו רע"א
    ומ"ב שיח, מז.
</p>
<p dir="RTL">
    ולעניין <strong>שהיד נכוית בו</strong>. כתב הב"ח שיח, ז (לענין אמבטי): "דאין חילוק בין כלי שני לשלישי ורביעי דהכל דין כלי שני יש להם". וכ"כ בשו"ת חת"ס יו"ד
    צה: "דאנו רגילים להחמיר בכל הכלים אפילו כלי שלישי כל זמן שהיס"ב". וכ"כ חזו"א נב, יט, לעניין חום שהיד נכוית בו שיש מחמירים שמבשל בכלי שני, "ולא מצינו מקור
    לחלק בין כלי שני לשלישי, ואם דברים מתבשלים בשני מתבשלים בשלישי, ואין הדבר תלוי אלא בחום המים שיהיו חמים שהיד סולדת בו". ולכן לח"א שמחמיר ביד נכוית בכלי שני
    אסור גם בכלי שלישי. וכ"כ שבות יצחק ח"ט עמ' קיא בשם הרב אלישיב שראוי לחוש שיד נכוית בכלי שלישי מבשל. וכ"כ מנח"י ה, קכז, וברית עולם אופה נא-נב, והביאם בפס"ת
    שיח, טז. ומשמע שכל המחמירים בכלי שלישי יחמירו גם בכלי עשירי אם היד נכוית בו.<strong> </strong>אמנם החזו"א עצמו כתב שם שמעיקר הדין אין איסור בכלי שלישי, כי
    הראשונים לא הזכירו דין זה.
</p>
<p dir="RTL">
    ואכן כתב הב"י לעניין אמבטי, שהטור החמיר רק בכלי שני ולא בשלישי, ק"ו שבשאר דברים לא יחמיר בכלי שלישי. וכ"כ הפמ"ג שיח, א"א לה, שיש להקל בכלי שלישי גם לענין
    תה (והוכיח את דבריו מהמ"א תמז, ט). והביאם רע"א, והמ"ב שיח, מז. וכ"כ אג"מ ד, עד, בישול ד, שנוהגים להקל בכל כלי שלישי, אפילו היד נכוית. וכ"כ הלכות שבת בשבת
    ה, 78, ושבט הלוי ז, מב. וכך היא דעת רובם הגדול של הפוסקים, שלא הזכירו כלל בישול בכלי שלישי.
</p>
<a name="22"></a><h2 dir="RTL">
    ז, ח - מה טעם הסוברים שכלי שני אינו מבשל אפילו כשהוא רותח
</h2>
<p dir="RTL">
    הפירוש המקובל הוא כדברי התוס' (שבת מ, ב, שהובאו בסעיף ג), שמפני שדפנותיו קרות, אין בכוחו לבשל. אלא שקשה, והלא הדבר תלוי בכמות המאכל או הנוזל שבכלי השני,
    שככל שהם מרובים יותר, כך חומם נשאר זמן רב יותר, וממילא בכוחם לבשל. והתוס' (מב, א, 'אבל'), אינו מתחשב בזה, שאפילו לגבי אמבטי כתב שהאיסור דרבנן, למרות שכמות
    המים שבאמבטי מרובה מאוד.
</p>
<p dir="RTL">
    לאור שמח ט, ב, אין איסור בכלי שני מפני שרק על ידי אש או תולדות האש אסור לבשל מהתורה. אבל מכוח כוחה של האש, היינו בתולדות של תולדות האש, אפילו אם בפועל נעשה
    בישול, אינו אסור מהתורה. וכפי שלמדנו במקומות שונים בש"ס, שכוח כוחו אינו נחשב כגופו. וכלי שני הוא כוח כוחו של האש. ולדעתו מה שאמרו לגבי קולייס האספנין ושאר
    קלי הבישול, הכוונה בכלי ראשון ולא בכלי שני. (וזה כדעה אחת בתוס' לט, א, 'כל').
</p>
<p dir="RTL">
    ונלענ"ד שאפשר לבאר, שכל כלי שאין רגילים לבשל בו, מהתורה אין בו איסור, שכן איסור תורה הוא רק בבישול כדרכו. וכיוון שאין דרך בישול בכלי שני, גם אם יהיה בכוחו
    של כלי שני לבשל, הרי זה בישול בשינוי, ולכן אין איסור מהתורה להכניס מאכלים חיים לכלי שני. ורק במאכלים שהם 'קלי הבישול', שדרך בישולם בכלי שני או בעירוי מכלי
    שני, אם בישלם כך עבר באיסור תורה. אבל בכלי שלישי, אין רגילים לבשל כלל, ואפילו את 'קלי הבישול', ולעולם לא יהיה בו איסור תורה. וכיוון שברוב מוחלט של המקרים
    אין אפשרות לבשל בכלי שלישי, גם לא אסרו חכמים בישול בכלי שלישי.
</p>
<p dir="RTL">
    ולפי זה נראה שאין לחוש לסוברים שאם היד נכוית יש בישול גם בכלי שלישי, שהואיל ומדאורייתא אין בו בישול כי הוא בשינוי, כל הספק הוא מדרבנן, ולרוה"פ אין בזה
    איסור. ואפילו אם יהיה זה כלי גדול כאמבטי, אם הוא בכלי שלישי, ברור שאין זה כדרך הבישול, ואפשר להקל.
</p>
<a name="23"></a><h2 dir="RTL">
    ז, ט - ראייה לזה מדברי ר' יונה בירושלמי
</h2>
<p dir="RTL">
    לאחר מכן מצאתי בירושלמי שבת פ"ג ה"ד ששואל במפורש: "מה בין כלי ראשון מה בין כלי שני? אמר ר' יוסי: כאן היד שולטת, וכאן אין היד שולטת. אמר ר' יונה: כאן וכאן
    אין היד שולטת אלא עשו הרחק לכלי ראשון ולא עשו הרחק לכלי שני". כלומר האחרונים הסוברים שכל שהיד נכוית מבשל אפילו בכלי שלישי ואילך, יכולים להישען על סברת ר'
    יוסי. אולם ר' יונה אומר, שבשניהם אפשר שהיד סולדת, אלא שהבישול עצמו האסור מהתורה הוא רק כאשר הכלי עומד על האש, וחכמים עשו סייג ואסרו בכלי ראשון גם כשאינו
    עומד על האש שמא יבואו לבשל בכלי ראשון על האש, אבל לכלי שני לא עשו סייג, כי רחוק שיטעו עקב כך לבשל בכלי ראשון על האש. וממשיך הירושלמי: "אמר רבי מנא (בנו של
    ר' יונה): ההן פינכא דאורזא (קערה של אורז) מסייע ליה לאבא, ההן פינכא דגריסא (קערה של גריסים) מסייע ליה לאבא, דאת מפני ליה מן אתר לאתר ועד כדון הוא רותח".
    כלומר למרות שמפנים את האורז והגריסים מכלי לכלי עדיין הוא רותח, כי הוא גוש ששומר על חומו, ובכל זאת לא אמרו חכמים שיש בו איסור בישול. (הפירוש עפי"י קרבן העדה
    ופני משה). ולמדנו שיש מקור לסברתי מדברי ר' יונה, ולכאורה מזה שהירושלמי מסיים בהוכחת ר' מנא לדברי ר' יונה כך ההלכה.
</p>
<p dir="RTL">
    ואמנם כתבו הפוסקים שמה שמבואר בירושלמי שאיסור בישול בכלי ראשון שאינו על האש הוא מדרבנן אינו להלכה. כ"כ ר"ן, פר"ח סח, יח, פמ"ג סח, מ"ז, ט; אגל"ט אופה, יט,
    אור שמח ועוד רבים. מכל מקום אפשר שרק לגבי כלי ראשון כתבו כך, אבל אפשר ללמוד מהירושלמי שאכן מוסכם שלא יכול להיות איסור בישול מהתורה בכלי שני, כי הוא שינוי
    גדול מאוד מדרך בישול. וכיוון שגם בפועל קרוב לוודאי שאינו מבשל, לא גזרו עליו חכמים, זולת קלי הבישול כפי שכתבתי.
</p>
<a name="24"></a><h2 dir="RTL">
    ז, י - האם יש איסור להכניס מאכל חי לכלי שני משום מחזי כמבשל
</h2>
<p dir="RTL">
    בתוס' לט, א, 'כל', לפי התירוץ הראשון, אסור לשרות מאכל בכלי שני משום מיחזי כמבשל, ורק תבלינים מותר כמפורש במשנה מב, ב, כי "הם עשויים למתק את הקדירה ולא מחזי
    כמבשל". וכ"כ אחרונים רבים: ב"ח; מ"א שיח, טו; עולת שבת יז; א"ר יג (וכתב שכן מבואר בעוד ראשונים); פמ"ג א"א טו; ח"א כ, ו; ערוה"ש; מ"ב לד. (ההיתר להניח תבלינים
    מבואר גם במ"ב שיח, לד. ובשבות יצחק ח"ט עמ' רסד, דן האם בצל ועלי תה נחשבים כתבלין). וביאר בשבות יצחק ח"ט עמ' רסג, שהחשש שנראה כמבשל אינו לעיני האחרים, אלא
    שאם יעשה פעולה הנראית כבישול ישכח ששבת ויבוא לידי איסור.
</p>
<p dir="RTL">
    לעומת זאת כתב ביחו"ד ו, כב, שמותר להניח מאכלים בכלי שני. שכן הלכה כדעה השנייה בתוס'. וכן דעת מאירי קמה, ב; יראים האופה קב; חידושי ר"ן קמה, ב. וכן משמע
    בארחות חיים הלכות שבת נז. וכ"כ מהר"ם בן חביב, גינת ורדים (או"ח ג, ט), חוקת הפסח (לרבי יצחק טייב, בעל ערך השולחן בהשמטות סימן שיח). ובהלש"ב ח, 66, כתב שגם
    בתו"ש שיח, כה, היקל בזה. ולכן כתב בהלש"ב ח, לד, שאין למחות במקילים בדין זה.<strong><em> </em></strong>
</p>
<p dir="RTL">
    ואין זו מחלוקת ספרדים ואשכנזים, שכן יש פוסקים ספרדים שהחמירו, וכפי שכתב בכף החיים שיח, ע. וכן מובא בשם המטה יהודה.
</p>
<a name="25"></a><h2 dir="RTL">
    ז, יא - האם מצקת כלי בפני עצמו
</h2>
<p dir="RTL">
    לדעת מהרי"ל, פר"ח ועוד, המצקת נחשבת לכלי שני, וקערת המרק כבר נחשבת כלי שלישי. ואילו הט"ז והש"ך סוברים, שהמצקת נחשבת ככלי ראשון. והמ"ב שיח, פז, חושש לדעתם.
    ונראה שאם ישהה את המצקת זמן רב בכלי ראשון, לכל הדעות תחשב ככלי ראשון.
</p>
<a name="26"></a><h2 dir="RTL">
    ז, יב - מהם קלי הבישול
</h2>
<p dir="RTL">
    יש אומרים שרק מליח ישן ודג שנקרא קולייס האספנין, שנזכרו במשנה שבת קמה, ב, נחשבים קלי הבישול. ומן הסתם אם יהיו עוד דברים שידוע שנעשים מתוקנים לאכילה בשרייה
    בכלי שני, אף הם יחשבו 'קלי בישול'. אלא שכל עוד אין מוכח שהם 'קלי בישול', דינם כשאר מאכלים שאינם מתבשלים בכלי שני. וכך כתב הר"ן כ, א, והטור שיח, ה.
</p>
<p dir="RTL">
    לעומתם יש חוששים שכל מאכל שלא נודע לנו במפורש שאינו מ'קלי הבישול' יש לחוש שמא הוא מ'קלי הבישול'. וכ"כ היראים רעד, והסמ"ג.
</p>
<p dir="RTL">
    בשו"ע שיח, ה, הזכיר את שתי הדעות, ומשמע שהוא נוטה לדעת המקילים, שאותה הביא כיש אומרים השני. ובנוסף לכך הזכיר את הדעה המחמירה, כדעת יחיד - "יש מי שאומר".
    וכ"כ בילקוט יוסף שיח, מז (ע' קצה), וכתב שגם הרמב"ם, ומהר"ם בן חביב, מקילים.
</p>
<p dir="RTL">
    והרמ"א כתב שנהגו להחמיר. וכ"כ מ"א יח, שמכיוון שאין אנו בקיאים "בשאר דברים נמי יש להחמיר". וכ"כ ח"א כ, ד; שו"ע הרב שיח, יב; מ"ב שיח, מב (ובשעה"צ סח, כתב חוץ
    ממים ושמן שאינם קלי הבישול) ובאו"ה שיח, י, 'אסור'. וכ"כ הט"ז ח, לגבי בצלים שיש להחמיר שאין אנו בקיאים בקלי הבישול, וכן כתבו עוד אחרונים רבים.
</p>
<p dir="RTL">
    והחזו"א נב, יח, השיג על דברי המ"א ומ"ב, שהואיל ומפורש בגמ' ששמן ומים אינם מתבשלים בכלי שני, אין להחמיר אלא בדברים שיש סיבה לחוש בהם, שאולי הם 'קלי הבישול',
    כמו פת שחשש לה הסמ"ג. גם באול"צ ח"ב ל, ג, כתב כחזו"א, שרק כאשר יש סיבה לחשוש שהוא מקלי הבישול, חוששים. נמצא אם כן שדעת החזו"א כדעת המתירים, אבל מה שכתב
    בפירוש דברי הסמ"ג לא יתכן, כי הסמ"ג כתב במפורש, שאין לתת שום דבר בכלי שני, כדברי היראים. וכך סוברים כל הפוסקים שהחמירו בזה.
</p>
<a name="27"></a><h2 dir="RTL">
    ז, יג - מלח
</h2>
<p dir="RTL">
    בגמ' שבת מב, ב, ללישנא קמא, תני רבי חייא, מלח מתבשל אפילו בכלי שני, וללישנא בתרא, המלח מתבשל בקושי כמו בשר של שור, ולכן אפילו בכלי ראשון, אם אינו על האש,
    אינו מתבשל. הרי"ף, הרמב"ם והרא"ש פסקו להקל כלישנא בתרא. אמנם התוס' סיימו, והמחמיר תבא עליו ברכה, והביאו הרמ"א שיח, ט.
</p>
<p dir="RTL">
    ומבואר במ"ב שיח, עא, שמעיקר הדין מותר ליתן מלח לא מבושל אף בכלי ראשון שאינו על האש. ואם המלח התבשל, לכל הדעות אין בו איסור, שאין בישול אחר בישול. אבל סיים
    במ"ב: "וטוב ליזהר מכלי ראשון לכתחילה" (כי הוא נראה כמבשל, שעה"צ עה).
</p>
<p dir="RTL">
    ועל המלח שנמצא כיום בשוק, מבואר בארחות שבת א, הערה קכג, שיש מפעלים שמבשלים אותו, ובדרך כלל מייבשים אותו בתנור כחצי שעה בחום גבוה שמסתבר שנחשב כאפיה.
</p>
<a name="28"></a><h2 dir="RTL">
    ט, א - עירוי רותחים לכוס שעל דפנותיה רסיסי מים
</h2>
<p dir="RTL">
    עוד נימוק לקולא הוסיף הרב ליאור, עפ"י המבואר בערוה"ש שיח, נב, שמטעם תתאה גבר אין חשש בישול אפילו במזיגת מים חמים מכלי ראשון על תמצית נוזלית קרה, וכתב
    ערוה"ש שכן נוהגים. ואמנם ברור שערוה"ש מסכים שעירוי מבשל כדי קליפה, וכ"כ באו"ח שיח, מה, וביו"ד קה, כא; סח, כו. אלא שלדעתו בנוזלים אין העירוי מבשל כדי קליפה,
    וכפי שכתב לגבי אמבטי (שיח, מח), שהואיל והמים מיד מתערבים, לא שייך כדי קליפה.
</p>
<p dir="RTL">
    במקרה שרסיסי הטיפות כבר נתבשלו בעבר, גם באול"צ ח"ב ל, י, מיקל.
</p>
<p dir="RTL">
    לעניין הצינורית שסמוכה למיחם, עיין בס' אוצרות שבת ע' תקכ"ה והלאה קונטרס שלם. והעיקר להקל כפי שכתבתי.
</p>
<a name="29"></a><h2 dir="RTL">
    י - דין גוש ובו ה' סעיפים
</h2>
<a name="30"></a><h2 dir="RTL">
    י, א - דין גוש בדיני איסור והיתר
</h2>
<p dir="RTL">
    כתב באיסור והיתר הארוך (לו, ז), בשר רותח שנחתך בסכין חלבית אפילו בכלי שני, צריך שישים בבשר נגד מה שנכנס אליו מהסכין. "ולא דמי לכלי שני שאינו מבשל אפילו
    כשהיד סולדת בו, דהתם איכא דופני הכלי שמצננות אותו כל שעה". וכ"כ רש"ל (יש"ש ז, מד): "דלא שייך כלי שני אלא במים ורוטב, וכל דבר הצלול, שמתערב מיד כאחת, ונתקרר
    במהרה, אבל לא בחתיכת בשר או דג וכל דבר שהוא גוש, דכל זמן שהיד סולדת בו עומד בחמימתו". וכן נראה מעוד ראשונים (עיין שבות יצחק ח"ט עמ' קמג הערה ח).
</p>
<p dir="RTL">
    וכן כתבו הרבה אחרונים בדיני איסור והיתר: ט"ז (יו"ד צד, יד; וקה, ד), ש"ך (יו"ד קה, ח), פר"ח (סח, יח), פמ"ג (צד, מ"ז יד), מנחת יעקב (סא, מה), פרי תואר (צד,
    ט), בית לחם יהודה כז; וזבחי צדק (צד, נ-נא).
</p>
<p dir="RTL">
    לעומת זאת, דעת הרמ"א (תורת חטאת סא, יג), שלעולם כלי שני אינו מבליע ומפליט אפילו בדבר גוש, וכ"כ למעשה בהגהתו על שו"ע (צד, ז; קה, ג). וכ"כ הגר"א (קה, יז),
    והביא שתי ראיות, א) בגמ' חולין קד, ב, מבואר שאסור לשים בשר וגבינה על שולחן אחד גזירה שמא יעלם ביחד לאילפס. ומקשה הגמ' הרי האילפס כלי שני ולא מבשל? (וענו
    שמא יעלה לאילפס ראשון). ומוכח שבכלי שני גם גוש כמו בשר וגבינה אינו מבשל. ב) במשנה מעשרות א, ז, מבואר שמותר להחליק פניה של 'חמיטה' בשמן ולא צריך לעשר את
    השמן למרות שבישול קובע למעשר, כי ההחלקה הזאת אינה נחשבת כמבשלת את השמן. ופירש הר"ש, שחמיטה היא עוגה חמה שהונחה בכלי שני, הרי שאין בישול בגוש בכלי שני.
</p>
<p dir="RTL">
    וכ"כ בינת אדם (כלל מז, סה) בדעת השו"ע, שלא חילק בין נוזלים לבין גוש. וכ"כ בכריתי ופליתי (קה, כריתי ט, ופליתי ו), והוכיח דבריו מתוס' (זבחים צו, א). וכ"כ
    חת"ס (שו"ת יו"ד צה ובהגהותיו על השו"ע סימן קה) והוכיח דבריו מן התוס' שם והר"ן (פסחים ח, ב), וכן כתב בשם רבו הרב נתן אדלר. וכ"כ מגן האלף (או"ח תנא, ז); שו"ת
    פני יהושע (ח"ב, יו"ד סו"ס כג); הנצי"ב בהעמק שאלה (קמג, ד), ועוד.
</p>
<a name="31"></a><h2 dir="RTL">
    י, ב - דין גוש לענין שבת
</h2>
<p dir="RTL">
    כתב מ"א שיח, מה, שכמו בדיני איסור והיתר כך בדיני שבת, גוש אפילו בכלי שני מבשל, ולכן אסור לטוח שמן על מאכל גוש אפילו בכלי שני, ודייק את דבריו מרש"י (שבת קט,
    א, 'שריקא'). וכ"כ עוד כמה אחרונים בהלכות שבת: תו"ש שיח, נט; א"ר שיח, מב; משנה ברורה שיח, קיח.
</p>
<p dir="RTL">
    ולדעתם אין חילוק בין כלי שני לשלישי ועשירי, שכל שהיס"ב, בכוחו של גוש לבשל (וכ"כ שש"כ א, הערה קצד; חוט שני כט סוף ס"ק טז; ארח"ש א, סג; מאור השבת ח"א, ו, ב.
    ולכך נטה במ"ב תמז, כד).
</p>
<p dir="RTL">
    לעומתם כתבו הרבה אחרונים, שדברי האיסור והיתר ורש"ל שהחמירו בגוש נאמרו דווקא לגבי דיני איסור והיתר, שחום הגוש יכול לגרום לבליעה והפלטה של טעמים, אבל אין
    בכוחו לגרום לבישול ממש האסור בשבת. וכ"כ מנחת יעקב (סא, מה); פמ"ג (יו"ד צד, מ"ז יד); חוו"ד (צד, חידושים כו); אגלי טל (האופה טו, לב). וכן נראה מהגר"א (יו"ד
    קה, יז), ולכך נטה הנשמת אדם (כלל כ, ג) ועוד. (וכן מוכח מדברי האו"ה עצמו: "ואע"ג דאין כאן גם דופני הכלי ראשון שמחזיק לו החמימות זמן ארוך ואינו מבשל, מיבלע
    מיהא בלע דהוי עירוי שנחשב לחומרא ככלי ראשון אע"פ שאין לשם גם כן דופני הכלי". וכן מוכח מלשונו של היש"ש שכתב את דין הגוש רק לעניין איסור והיתר ולא לבישול
    בשבת. ועיין שש"כ א, הערה קצד, ומנו"א ח"ב י, 70. אמנם ערך השולחן צד, יד, הביא ראיות לדברי המ"א בפירוש האו"ה ורש"ל, שגוש חם שהיס"ב יש בו כח לבשל).
</p>
<a name="32"></a><h2 dir="RTL">
    י, ג - מסקנת האחרונים
</h2>
<p dir="RTL">
    גם למעשה נחלקו פוסקי זמנינו. בין המחמירים: שש"כ א, סד; חוט שני כט, יג; מאור השבת ח"א, ו, א (וכן הבין בשו"ע הרב קונ"א סוף סימן רנג); הלש"ב ח, נא; מנו"א ח"ב,
    י, כב.
</p>
<p dir="RTL">
    ואילו בהליכות עולם ח"ד, בא, יב, היקל, שאין בישול כלל בגוש בכלי שני (ובילקוט יוסף שיח, נא כתב שהמיקל יש לו על מה לסמוך). ולכך נטה באג"מ או"ח ח"ד, עד, בישול
    ה, הואיל והרמ"א ועוד אחרונים הקילו בדין גוש. ובאור לציון ח"ב, ל, טז, כתב שמנהג בני ספרד להקל בדין גוש. וכ"כ לקולא באגלי טל (האופה טו), ורק כאשר גוף המאכל
    הוחם באש כצלי אז לדעתו הגוש נחשב ככלי ראשון, ע"ש דבריו.
</p>
<a name="33"></a><h2 dir="RTL">
    י, ד - הלכה למעשה להחמיר וכאשר יש ספק נוסף מקילים
</h2>
<p dir="RTL">
    הואיל והמחמירים סוברים שהאיסור מהתורה, יש לחוש לדעתם, אולם כאשר יש ספק נוסף האם בכלל יש בזה בישול, הרי שהוא ספק ספיקא, ויש להקל. לפיכך, כאשר יש ספק אם הוא
    חום שהיד סולדת בו - יש להקל. וכן כאשר מדובר בעירוי נוזלים שעברו בישול, אפשר להקל לערותם על גוש, שלדעת רבים גם בנוזלים אין בישול אחר בישול.
</p>
<p dir="RTL">
    <strong>מלח</strong>
    , עיין לעיל (ט, ז, ג), ולמדנו שדין המלח קל יותר, ובנוסף לכך המלח שלנו עובר ייבוש בחום גבוה שנחשב כאפיה. ולכן נראה בפשטות שלכל הדעות מותר ליתנו על גוש. וכ"כ
    במאור השבת ח"א, ו, הערה יג, בשם הרב אלישיב והרב פישר, והלש"ב ח"א ח, נב. (בארחות שבת א, הערה קמה, מסתפק בזה למעשה). ובאג"מ ד, עד, בישול ה, התיר לתת מלח שלא
    עבר בישול על גוש בכלי שני. וכן התיר למעשה בשש"כ א, הערה קצט בשם הרשז"א, מטעם אחר, שהמלח בפועל אינו נמס, משמע אינו מתבשל. ואמנם יש שהחמירו, כ"כ באז נדברו ח,
    י; ט, יב; וכן מובא במאור השבת שם הערה יד, בשם הר"ח קנייבסקי.
</p>
<p dir="RTL">
    וכן אפשר להקל כאשר אין רצון כלל לבשל, כמו למשל מלפפון חמוץ שהניחו ליד קוגל, ויצא שהוא נוגע בו או אפילו מעליו, וכ"כ במאור השבת ח"א עמ' רסג בשם רשז"א.
</p>
<p dir="RTL">
    אבל <strong>בתבלינים</strong> צריכים להחמיר, וכפי שכתב במ"ב שיח, סה, קצות השולחן קכד, בדה"ש טו; שש"כ א, סד, וארחות שבת א, נט.
</p>
<a name="34"></a><h2 dir="RTL">
    י, ה - חמאה
</h2>
<p dir="RTL">
    כתב באג"מ או"ח ח"ד עד, בישול ו, שהחמאה שלנו עוברת בישול (הכוונה פיסטור), ולכן אפשר להניחה על תפוחי אדמה לוהטים בכלי שני. אמנם כתב שאם הפיסטור נעשה בפחות
    מחום שהיס"ב, יש להחמיר שאינה נחשבת מבושלת. בפועל הפיסטור בחום שהיס"ב.
</p>
<p dir="RTL">
    ואין בה בישול אחר בישול, כי החמאה באה לפנינו מוקשית. כמבואר במ"א שיח, מה. ואמנם רשז"א המובא בשש"כ א, הערה קצח, נטה לחומרא. וכ"כ בהלש"ב ח"א ח, נא; מאור השבת
    ח"א, ו, א, הערה יט; שביתת השבת מבשל יג, כי ההמסה של החמאה נחשבת בישול. אולם העיקר להתיר, שכן ממילא דעת רוה"פ שגוש אינו מבשל.
</p>
<a name="35"></a><h2 dir="RTL">
    יא - עשיית צנימים
</h2>
<p dir="RTL">
    יש סוברים שהמחמירים בבישול אחר אפיה, יחמירו גם בצלייה אחר אפיה, שאפיה שונה מצלייה. וכ"כ פמ"ג מ"ז ז; אור לציון ח"ב ל, ו.
</p>
<p dir="RTL">
    וכעין זה כתב בכף החיים שיח, עח, בשם שו"ת אורח לצדיק סימן ו, שצלייה אחר צלייה מותרת רק כשפעולת הצלייה השנייה כמו הראשונה, אך אם יש בה שינוי משמעותי, אסורה.
    וכן לגבי אפיה, הצנמת החלה, היא שינוי משמעותי. וכ"כ שש"כ א, עא. וכעין זה כתב במנו"א ח"ב י, 154. ובשו"ת רב פעלים או"ח ב, נב, אסר לעשות צנימים משום מכה בפטיש.
    (ורבים חלקו על סברה זו, כמובא בבאו"ה שיח, ד, 'והדחתן').<button type="button" id="1001" onclick="ok.performClick(id);">הערה 1</button>
</p>
<p dir="RTL">
    לעומתם, הסוברים שאין בישול אחר אפיה, מקילים גם לעשות צנימים. וכ"כ למעשה הרב עובדיה בהליכות עולם בא, י, ויחו"ד ג, כב; בית אבי א, סב; אשמרה שבת (א, עמ'
    קכז-קכח).
</p>
<p dir="RTL">
    ולדעת רבים, גם לדברי המחמירים בבישול אחר אפיה, בצלייה אחר אפיה אין איסור, כי הם דבר אחד. וכ"כ מ"א שיח, יז, שאפייה וצלייה חד הם. וכ"כ מחצית השקל; חיי אדם
    בספרו זכרו תורת משה כד, ז; חוט שני ח"ב עמ' קצא.
</p>
<p dir="RTL">
    למעשה, נראה שהעיקר כדעת המקילים, שיש שני צדדים להקל: א) אולי אין כלל צלייה אחר בישול, ב) אולי גם לדעת המחמירים אין צלייה אחר אפיה. ומ"מ כיוון שיש כמה
    פוסקים חשובים שהחמירו, טוב להחמיר. אלא שהחומרה היא רק כאשר עושים ממש צנימים, היינו פורסים פרוסה ומצנימים אותה, שאז אכן נעשה שינוי משמעותי, אבל חימום החלה
    באופן שהקרום שלה מוצנם - מותר. וגם כאשר מעוניינים בכך, אין בזה איסור, כי אין בזה שינוי משמעותי ממצב האפיה. וכך מפורש ברב פעלים שאסר כאשר "כולו מוקשה".
    וכעין זה כתב בשו"ת נשמת שבת (על סימן שיח, כו).
</p>
<a name="36"></a><h2 dir="RTL">
    יב - שאין חשש הגסה בנטילת מים רותחים מכלי שעל האש
</h2>
<p dir="RTL">
    כתבתי בהערה שגם למנהג המחמירים מותר לקחת מים מתוך הדוד שעל הפלטה (שש"כ א, לט). והטעם לקולא במים, שכתב באבני נזר או"ח כט שאין כלל איסור הגסה במים, כי אין
    עניין לערבב במים את הטעמים שבהם.
</p>
<p dir="RTL">
    עוד יש לציין, שלהלכה, גם כאשר התבשיל אינו מבושל, הוצאה בכף אינה הגסה גמורה ואיסורה רק מדרבנן (שעה"צ שיח, קלז). אלא שלדעת הכלבו הדבר אסור מהתורה, ולכתחילה
    נהגו לחוש לדבריו.
</p>
<a name="37"></a><h2 dir="RTL">
    יג - הוספת מים לתבשיל שהולך להתייבש ובו ו' סעיפים
</h2>
<a name="38"></a><h2 dir="RTL">
    יג, א - מקור הדין
</h2>
<p dir="RTL">
    כתב רבנו יונה באגרת התשובה (יום ה' כלל א' סימן ג'): "מכשלה גדולה בידי מקצת העם, שטומנים מערב שבת קומקום של מים חמים, כדי לתת לתוך הקדירה בשבת כשהתבשיל
    מצטמק, ופעמים שהמים אינם חמים כל כך שהיד סולדת בהם, וכשמערים אותם לקדירה שהיד סולדת בה מתבשלים בתוכה, ונמצאו מבשלים בשבת. ועוד, שאפילו אם המים חמים והם
    רותחים והיד סולדת בהם, כשמערים אותם מתוך הקומקום פסקה רתיחתם לאלתר, ואינם יכולים לבשל, כדין כלי שני שאינו מבשל, ומתבשלים בקדירה שהוא כלי ראשון, ומים
    מבושלים שפסקה רתיחתם יש בהם משום בישול". ועוד ראשונים הזכירו את דברי רבנו יונה בשני טעמיו, ומהם: מאירי שבת לז, א, ורבנו ירוחם באוהל מועד דרך ג, נתיב ט.
</p>
<p dir="RTL">
    ויש הבדל בין הטעמים, שלטעם הראשון, כל עוד היס"ב אין איסור. ולטעם השני, גם שהיס"ב כיוון שאינם במעלת כלי ראשון אסור. והשאלה מה הטעם העיקרי לרבנו יונה.
</p>
<p dir="RTL">
    בנימוקי יוסף ב"ב יט, א, הזכיר רק את הטעם הראשון, וציטט את דבריו בב"י רנג, ד. והוסיף שכך כתב גם רבנו ירוחם.
</p>
<p dir="RTL">
    וברור שלדעת הסוברים שאין בישול אחר בישול בנוזלים, אין בזה שום חשש. וכך היא דעת רמב"ם (ב, ח), רשב"א (שבת מ, ב), ר"ן (שבת כב, א, בדפי הרי"ף), אור זרוע (ב,
    סב), ועוד. וגם למנהג אשכנז, כל עוד יש חמימות במים, אין איסור לערותם לקדירה, כמבואר בהלכה ו. (ועיין בהרחבה להלכה ה, בדעת האגל"ט).
</p>
<a name="39"></a><h2 dir="RTL">
    יג, ב - פסק השו"ע ומנהג ספרדים ההולכים בשיטתו
</h2>
<p dir="RTL">
    כתב שו"ע רנג, ד: "יש למחות ביד הנוהגים להטמין מבעוד יום קומקום של מים חמים ונותנים אותם לתוך הקדרה בשבת כשהתבשיל מצטמק".
</p>
<p dir="RTL">
    כמעט כל האחרונים הסבירו שהשו"ע כתב את דבריו רק על פי הטעם הראשון של רבנו יונה, שכן בקומקום מוטמן אכן יש לחוש שחום המים ירד מחום שהיס"ב. כ"כ לבוש רנג, ג;
    מ"א לב; ט"ז יז; א"ר ל; תו"ש מא; פמ"ג מ"ז יז; עטרת צבי כח; משנה ברורה פד; ערוך השולחן ל; אגלי טל (האופה ח, סוף השמטה ב); וכן נראה מהגר"א שציין למ"א וט"ז.
    ועוד נימוק לדעתם, שבב"י ציטט את הנמוק"י שהזכיר את הטעם הראשון בלבד, ולא ציטט את דבריו מהר"ן שהזכיר את שני טעמיו. ואמנם יש שדייקו בנימוקי יוסף שרמז גם לטעמו
    השני של רבינו יונה. ואינו מוכח.
</p>
<p dir="RTL">
    מנגד יש שכתבו שהשו"ע סובר כרבנו יונה בשני טעמיו, וכ"כ ר' חיים פלאג'י בלב חיים א, צט, וכ"כ ר"ח דוד הלוי בשו"ת עשה לך רב ו, כח, וכ"כ למעשה יחו"ד ד, כב.
</p>
<p dir="RTL">
    ובאור לציון ח"ב, יז, ח, כתב, שיש להחמיר כי אולי השו"ע חשש לשני טעמי רבנו יונה, והמיקל בזה יש לו על מה לסמוך.
</p>
<p dir="RTL">
    ובמנוחת אהבה ח"א ג, טו, כתב שכאשר המים והתבשיל עומדים על גבי אותה האש, אין למחות ביד הנוהגים לערות מים חמים לתבשיל, שבאופן זה אין לחוש שהמים יהיו קרים
    מהתבשיל, מפני שלדעתו עיקר טעם השו"ע להחמיר מהחשש שמא המים לא יהיו בחום שהיד סולדת בו, וכאן אין מקום לחוש. ועוד שיש מפרשים שעירוי מבשל כדי קליפה בלבד רק
    כאשר העירוי על מאכל קר, שאז התתאה גבר. אבל אם התתאה יהיה חם, בכוחו של העירוי לבשל יותר. לפי זה אפשר להחשיב את מי העירוי כמבושלים. (ונראה שגם המחמירים יוכלו
    להקל על ידי מצקת, היינו שהמים יזלו ישר מן המצקת לאוכל, בלא שיהיה שם עירוי. שכן יש סוברים שדין המצקת ככלי ראשון (ט"ז וש"ך), ואמנם יש סוברים שהיא ככלי שני
    (מהרי"ל ופר"ח). ואולי יסכימו שאם ישהה אותה כחצי דקה בכלי שעל האש, דינה ככלי ראשון. ומ"מ בצירוף כל הפוסקים המקילים לגמרי, אפשר להחשיבה ככלי ראשון. אלא שאם
    החמין בשרי, אחר שיעשה זאת המצקת תהיה בשרית).
</p>
<a name="40"></a><h2 dir="RTL">
    יג, ג - מנהג צפון אפריקה
</h2>
<p dir="RTL">
    בצפון אפריקה נהגו להקל בדין זה, שאין בישול אחר בישול בנוזלים. וכ"כ מהר"א אבן טוואה בשו"ת חוט המשולש (שו"ת תשב"ץ חלק ד טור ג, י): "שאלה ששאלו ממני, ראינו
    נוהגים במקומינו שמקילים שמטמינים מערב שבת קומקום של מים חמין אדעתא דהכי שאם יצטמק התבשיל נותנים בו אלו המים. ותמהנו על זה... תשובה: דעו ישמרכם הא-ל כי
    מגורשים מארץ קטלוניא אנחנו וע"פ מה שנהגו אבותינו ז"ל בהיותם שם נהגנו גם אנחנו במקומות אלו אשר נתפזרנו בהם בעונותינו. ואתם יודעים שרבני קטלוניא אשר כל מנהגי
    הקהלות מיוסדים ע"פ הוראת הרמב"ן והרשב"א והרא"ה והר"ן זצ"ל ועוד כמה רבנים גדולים אשר היו בכל דור... ואע"פ שאיני כדאי להכריע, נלע"ד שעל דברי הר"ן יש לסמוך
    ואין לחלק בין מרק למים. הואיל ובגמ' אמרו סתם כל שבא בחמין ולא חלקו בין שום דבר לדבר. ולכן הרוצה לחלק ולומר שהמים אחר שנתבשלו אם פסקה רתיחתן יש בהם משום
    בישול, עליו להביא ראיה מהיכן יצא לו חילוק זה, אבל מסברא בעלמא אין שומעין לו. ומאחר שלא מצינו לדברי האוסר בירור וראיה והמנהג הזה הוא מימים קדמונים ראוי
    להניחם לנהוג מנהגם, והרוצה להחמיר בדבר שאין בו איסור מפורש גורם מחלוקת ב"מ ולא ישמעו לו, וכ"ש שיאמרו שכבר נהגו זה לפני כמה גדולים ולא מיחו בהם".
</p>
<p dir="RTL">
    וכ"כ למעשה הרב מסעוד הכהן בשו"ת פרחי כהונה סימן לג, הרב רפאל ברוך טולידאנו (קיצור שו"ע רצו, כז), והרב פנחס טולידאנו (שו"ת שאלו לברוך סימן עד). וכ"כ הרב משה
    מלכה בשו"ת מקוה מים (ג, מב), הרב יוסף משאש (מים חיים א, קנב), והרב שלום משאש (שמ"ש ומגן א, ח; תבואות שמ"ש א, כו).
</p>
<a name="41"></a><h2 dir="RTL">
    יג, ד - דין אדים שעולים מסיר בשרי לחלבי
</h2>
<p dir="RTL">
    כתב הטור (יו"ד צב, ח) בשם אביו הרא"ש, שמחבת מלאה חלב הנמצאת על האש ומעליה יש קדירה של בשר, הזיעה מהחלב עולה ונבלעת בקדירה של בשר ואוסרתה. וכ"כ השו"ע שם.
</p>
<p dir="RTL">
    וגם כאשר יש לזיעה העולה מקום להתפשט לצדדים, לתרומת הדשן ב, קג, ורמ"א צב, ח, הזיעה אוסרת, מפני שמ"מ חלק מהזיעה מגיע אל הסיר שלמעלה. ולב"ח (תשובות החדשות,
    כד), רע"א, ערוך השולחן יו"ד צב, נה, רק כאשר המקום סתום ואין לזיעה מקום לעלות אלא לקדירה שמעליה, אז היא נאסרת. שכן הזיעה אינה נבלעת בקלות, ורק כאשר אין לה
    מקום להתפשט היא נבלעת בקדירה שמעליה (בדי השולחן צב ציון שסד). ומשמע שמקובל להורות כרמ"א לחומרא.
</p>
<p dir="RTL">
    וכתב הרמ"א שאין הזיעה אוסרת אלא אם כן היא בחום שהיד סולדת בו. וכשיש ספק אם היד סולדת בה, אין איסור (כ"כ הב"ח בתשובה שם; רע"א; בדי השולחן צב, קעז; זר השולחן
    צב, קח; מעדני השולחן צב, קנה).
</p>
<p dir="RTL">
    לעומת זאת, הרבה פוסקים החמירו, שגם כאשר אין היד סולדת בזיעה, אם הקדרה שלמעלה רותחת, טעם הזיעה נבלע בקדירה העליונה. וכ"כ מנחת יעקב (נו, כז), פמ"ג (הנהגות
    או"ה ב, לז), רע"א (על השו"ע), חוו"ד צב, חידושים ל; זב"צ צב, עה; כה"ח צב, צח; מעדני השולחן קנה; זר השולחן קח. (אמנם יש אומרים שהאיסור הוא רק כאשר מחמת הזיעה
    הזו הקדירה שלמעלה תגיע לחום שהיס"ב - יד יהודה צב, נה, מעדני אשר איסור והיתר ס).
</p>
<a name="42"></a><h2 dir="RTL">
    יג, ה - מדוע אדי הקדירה הבשרית אינם עושים את הדוד בשרי
</h2>
<p dir="RTL">
    לפי זה לכאורה, אם מערים מדוד של מים חמים לקדירה בשרית, הזיעה העולה מהקדירה הבשרית תהפוך את הדוד לבשרי, ואסור יהיה ליקח ממנו מים לעשיית קפה עם חלב.
</p>
<p dir="RTL">
    ולכן כתבו כמה פוסקים, שצריך להיזהר שהזיעה שתגיע לדוד לא תהיה בחום שהיד סולדת בה. כ"כ רשז"א (מכתבי הגרשז"א המובאים בסוף ספר מאור השבת ח"ב, כה, ד); מעדני אשר
    (איסור והיתר סימן קד). וכ"כ בספר שבת כהלכה ח"א, ט, מ, 5, והוסיף שלא יערה מן המיחם מיד אחרי שיפתח את מכסה הסיר אלא ימתין מעט כדי שהאידים המרובים שהצטברו
    בסיר יתפזרו. אולם קשה על דבריהם, שכן הסכימו האחרונים, שאם הקדירה שלמעלה רותחת, אפילו אין היד סולדת בזיעה, טעם הזיעה נבלע בקדירה העליונה. ואם כן מה יועיל
    שהזיעה לא תהיה בחום שהיס"ב.
</p>
<p dir="RTL">
    ואכן בשו"ת נשמת שבת (על סימן שיח, תשובה ד'-ג) כתב שצריך לדקדק שכלל לא תגיע זיעה למיחם המים אפילו אם אין יד סולדת בזיעה. אך זה לא יתכן שיערו מתוך הדוד ושום
    זיעה לא תעלה לכיוון הדוד, ואע"פ כן נוהגים להתיר לערות מתוך הדוד מים חמים לקדירה בשרית.
</p>
<p dir="RTL">
    ונראה שיסוד ההיתר הוא מפני שהזיעה המועטת שתגיע לדוד תתבטל בשישים. ואילו היה בדוד חלב, מיד במגע הראשון היתה נוצרת תערובת של בשר וחלב, וכל התערובת נעשית
    נבלה, והיתה יכולה לאסור את כל הדוד. אולם כאשר הדוד פרווה, אין כאן התנגשות של בשר וחלב, והטעם המועט של הבשר בטל בשישים בדוד. ועובדה היא שאין מרגישים אח"כ
    טעם בשר במים. וכעין זה כתבו בשו"ת משנה הלכות ט, קנח, והרשז"א שם, ונשמת שבת שם בשם כמה פוסקים.
</p>
<p dir="RTL">
    ואולי יש לצרף עוד את דעת היחידים שסוברים, שרק זיעה ממשקים יש לה כוח לאסור אבל זיעה הבאה ממאכלים בלא משקה אין לה כוח לאסור (פמ"ג הנהגות או"ה ב, לז והובא
    בפת"ש צב, ו).<em> </em>
</p>
<a name="43"></a><h2 dir="RTL">
    יג, ו - שאין לחשוש שהדוד יעשה בשרי מדין ניצוק (רמ"א יו"ד קה, ג)
</h2>
<p dir="RTL">
    בשו"ת מנחת יצחק ו, כ, חשש שלא לערות מהדוד ישירות לקדרה הבשרית מפני שהחיבור ביציקה יעשה את הדוד בשרי.
</p>
<p dir="RTL">
    אולם נראה שמעיקר הדין אין בזה חשש, שכן יסוד דין ניצוק מבואר במשנה מכשירין ה, י, שהמערה משקים צוננים טהורים מכלי עליון לתוך משקים חמים טמאים שבכלי תחתון, מה
    שבכלי העליון נטמא. אמנם אם שני הכלים היו חמים, אין כאן ניצוק והמשקים העליונים טהורים (וכאן שניהם חמים ולכן רבים מתירים כמבואר להלן).
</p>
<p dir="RTL">
    ונחלקו הראשונים האם יש דין ניצוק בדין איסורי אכילה. למהרי"ל (חדשות נג), ותה"ד (ב, קג), אין דין ניצוק כלל באיסור והיתר (ורק כאשר יש זיעה העליון נאסר כפי
    שנתבאר לעיל). ואילו לאיסור והיתר הארוך (סוף כלל כט) בשם המרדכי (רמז תשטו), אסור מלכתחילה לשפוך מכלי שיש בו שומן כשר לתוך כד של שומן טריפה חם מטעם תתאה גבר
    ומחברו בניצוק, ובדיעבד מותר. וכ"כ רמ"א (יו"ד קה, ג).
</p>
<p dir="RTL">
    וביאר ביד יהודה(קה, קצר לב), שבדין זיעה ראינו בוודאות שהזיעה עלתה ולכן אסור, אבל כאן בדין ניצוק לא ראינו שעלתה זיעה, אבל כיוון שהיה חיבור בין הקדירות, יש
    לאסור לכתחילה. וכ"כ במעדני אשר (איסור והיתר קד).
</p>
<p dir="RTL">
    אולם מ"מ אין הקדירה הבשרית עושה את הדוד לבשרי מדין ניצוק, כי דין ניצוק הוא רק כאשר הקדרה התחתונה חמה והעליונה קרה. וכ"כ הרבה אחרונים: פליתי קה, ח; חכ"א נט,
    ה; בית הלל קה, ג; ערוך השולחן צב, נה. ואמנם יש שחלקו על דין זה (ע' ביד יהודה קצר ס"ק לא, ומעדני השולחן קה, סו). <u></u>
</p>
<p dir="RTL">
    בנוסף לכך, למדנו שיש פוסקים חשובים שאומרים שכל דין ניצוק נוגע רק לדיני טומאה. בנוסף לכך, כמו שהקלנו בדין זיעה משום שהדוד פרווה ואין הזיעה מתנגשת בו, כך גם
    לעניין הניצוק, ולכן טעמם מתבטל בשישים. וכ"כ בשבות יצחק ח"ב עמ' רו בשם הרב אלישיב, ובמעדני אשר (איסור והיתר קד) בשם רשז"א, כמבואר במכתבו בסוף ספר מאור השבת
    ח"ב, כה, ד.
</p>
<a name="44"></a><h2 dir="RTL">
    יד, א - אש שאינה דועכת (הערה 13)
</h2>
<p dir="RTL">
    כתבתי שגם אש שאינה דועכת, וגם כיריים חשמליות, דינן ככירה שיש בה גחלים, שכל אימת שמקור החום גלוי, חלה עליו גזירת חכמים.
</p>
<p dir="RTL">
    והרב קאפח בפירושו לרמב"ם הל' שבת ג, ב, ס"ק יב, הקל אפילו באש שיכול להגבירה הואיל ואינה דועכת כמו גחלים. וכ"כ בשו"ת מהרש"ג ב, נ; גידולי ציון ט, יא; וציץ
    אליעזר ח"ז טז, ג. וכתב באול"צ ח"ב יז, א, שמעיקר הדין כך הלכה, אלא שלמעשה החמיר. וכ"כ באשמרה שבת ח"ב ע' סז. ולכך נטה למעשה ביבי"א ו, לב. (אמנם ביבי"א י, כו,
    א, הזכיר את דעת המקילים כצירוף, ונראה שאף מסכים להם מעיקר הדין, אבל למעשה מחמיר כמבואר בח"ו לב).
</p>
<p dir="RTL">
    ורבים החמירו כפי שכתבתי, ויש להוסיף עליהם: שו"ת פנים מאירות א, סו"ס פד; שו"ת מהרש"ם ג, קסה, ועוד רבים.
</p>
<p dir="RTL">
    והנוהג כמקילים, גם לדעת המחמירים רשאי לאכול את תבשילו, כמבואר בשיח, ב, שרק כאשר לכל הדעות הדבר אסור, אסור ליהנות מן הדבר בשבת. וכ"כ לענייננו באול"צ ח"ב יז,
    ה.
</p>
<a name="45"></a><h2 dir="RTL">
    טו, א - השהיית בשר על אש גלויה (הערה 14)
</h2>
<p dir="RTL">
    מבואר בגמרא ובשו"ע רנד, א, שתבשיל שיש בו בשר, אם הניחוהו סמוך לכניסת השבת, מותר להשהותו על אש גלויה, מפני שבישול בשר אורך זמן רב, וגם אם יחתה בגחלים
    שתחתיו, בישולו לא יגמר עד לסעודת ליל שבת, ולצורך סעודת שבת בבוקר אין חשש שיחתה בגחלים, כי גם בלא חיתוי התבשיל יתבשל כראוי. אבל אם התבשיל שיש בו בשר כבר
    התחיל להתבשל מעט לפני כניסת השבת, אסור להשהותו על אש גלויה, כי אולי ירצה לזרז את בישולו לצורך סעודת ליל שבת. ותבשילים שאין בהם בשר מתבשלים בזמן קצר, ואפילו
    אם יניחום על האש סמוך לכניסת השבת, יכולים להתבשל עד סעודת ליל שבת, ולכן אסור להניחם על אש גלויה לפני כניסת השבת שמא יחתה בגחלים.
</p>
<p dir="RTL">
    ונראה שבשר עוף דינו כשאר התבשילים שמתבשלים במהרה, וההיתר להשהות קדרת בשר שלא התחיל להתבשל הוא בבשר בקר. וכל ההיתר בבשר בקר הוא בתבשיל, אבל אם צולים את הבשר
    על אש, אסור להשהותו על האש, כי משך הצלייה קצר.
</p>
<p dir="RTL">
    וכיום אין כמעט היתר להשהות בשר בקר חי, מפני שאש הגז חזקה, וגם בשר שור יתבשל עליה עד סעודת ליל שבת. כך מובא בשם רשז"א וריש"א בס' שבות יצחק ח"ב עמ' קכט. וכ"כ
    בהלש"ב ה, טו, 24 (ע' רג-רד), ורק אם ישהה על אש מאוד קטנה, שגם אם יגביר אותה - הבשר לא יתבשל עד סעודת ליל שבת, יש בזה היתר. וכ"כ בארח"ש ב, כג.
</p>
<p dir="RTL">
    כתב במנחת איש ו, כא-כב, שהיתר זה יכול להיות כיום בבשר קפוא שעד שיפשיר יקח עוד זמן, וברור שלא יספיק להתבשל עד סעודת ליל שבת.
</p>
<a name="46"></a><h2 dir="RTL">
    טו, ב - חשש חיתוי בחימום מים לשטיפת כלים ומקווה
</h2>
<p dir="RTL">
    לא"ר רנד, ו, ופמ"ג, מותר להשהות מים בתוך תנור החורף על גחלים לצורך שטיפת כלים, למרות שלא תהיה היס"ב בכניסת השבת. ואילו מ"א רנד, יח, ומ"ב נא, מחמירים שמא
    יחתה.
</p>
<p dir="RTL">
    כתב מהרש"ם בדעת תורה שכו, א, שאם מי המקווה עוד לא התחממו לחום שהיס"ב לפני כניסת השבת, יש לנעול את מקום ההדלקה. וכתב בהלש"ב ה, כז, שכך יש לנהוג לכתחילה. ואם
    טובלים במים פושרים, כתב מהרש"ם שם שאין צריך לנעול את מקום ההדלקה.
</p>
<a name="47"></a><h2 dir="RTL">
    טו, ג - שאין גזירה על חימום הבית ברדיאטור ותנור חימום
</h2>
<p dir="RTL">
    כתבתי בסוף הערה 14, שגזירת חכמים שמא יגביר את האש נאמרה לגבי מאכלים, אך בהפעלת תנורי חימום או רדיאטור לצורך חימום הבית אין חשש. וכ"כ בשבות יצחק ח"ב ע' קמח,
    וארח"ש ב, לד, בהקדמה ובהערות בשם רשז"א וריש"א. וכ"כ מנחת איש ו, טו. אמנם הרב ואזנר והלש"ב ה, כח, החמירו לחמם מערב שבת את המים שבהסקה לחום שהיס"ב.
</p>
<a name="48"></a><h2 dir="RTL">
    טז, א - התועלת שבקטימה
</h2>
<p dir="RTL">
    כללתי בדברי שני טעמים - "שעל ידי שיכסו את האש ויחלישו בכך את חומה, יזכירו לעצמם שלא להגבירה אח"כ. ואם ישכחו ויבואו להיטיב את האש, כשיראו שהאש מכוסה, יזכרו
    שהיום שבת ויזהרו שלא להגביר את האש".
</p>
<p dir="RTL">
    הטעם הראשון מבואר ברמב"ם ג, ד: "לפיכך אם גרף האש או שכיסה אש הכירה באפר, הרי זה מותר להשהות עליה, שהרי הסיח דעתו מזה התבשיל ואין גוזרין שמא יחתה באש". וכ"כ
    רמב"ן שבת לו, ב: "והטעם לפי שהמערב אפר ואש, לגמרי סליק דעתיה מחיתוי האש וכבר קלקלו והסיח דעתו ממנו". וכ"כ רשב"א שם. וכן מובא במ"ב רנג, יד.
</p>
<p dir="RTL">
    ובכסף משנה שם כתב בשם הרמ"ך להקשות על הרמב"ם, שמכיוון שהוא רוצה לאכול את התבשיל בליל שבת, לא הסיח דעתו מן התבשיל, אלא "הטעם הנכון משום דעביד היכר כיוון
    שגרף או קטם דלא אתי לחיתויי". וכ"כ הר"ן (טו, ב, בדפי הרי"ף). וכיוצא בזה כתב רש"י יח, ב, 'וטוחה'. כלומר הקטימה נועדה להזכיר למי שישכח ויבוא לחתות, ששבת היום
    ואסור.
</p>
<p dir="RTL">
    והלבוש רנג, א, כתב את שני הטעמים: "שכיוון שמיעט חומם גלי דעתיה דלא ניחא ליה שיצטמק יותר ובודאי לא יחזור ויחתה, ועוד דאית ליה היכרא ויזכור".
</p>
<a name="49"></a><h2 dir="RTL">
    טז, ב - הערת רשז"א
</h2>
<p dir="RTL">
    לרשז"א, טוב להיזהר לכתחילה שאחר שהניח את טס המתכת על האש, לא יגביר או יחליש את האש, שאם יעשה כן, יראה בזה שהכיסוי אינו מועיל (שש"כ פ"א הערה סג, ועיין שבות
    יצחק ח"ב ב, ב).
</p>
<a name="50"></a><h2 dir="RTL">
    יז - דין גרימת בישול וחימום ע"י שעון שבת ובו ז' סעיפים
</h2>
<a name="51"></a><h2 dir="RTL">
    יז, א - גדר איסור הנחת מאכל חי בשבת על פלטה קרה שאח"כ תבשלו
</h2>
<p dir="RTL">
    בפשטות נראה שהאיסור מדרבנן, והוא עפ"י גמרא ביצה לד, א: "אחד מביא את העצים ואחד שופת את הקדרה ואחד מביא את המים ואחד נותן בתוכו תבלין ואחד מגיס... וכולן
    פטורין", למרות שאח"כ אחד הביא את האור ובישל. והכוונה פטור אבל אסור. כיוצא בזה כתב בתה"ד סו, שאסור ליהודי להניח קדירה על תנור קר שאח"כ יבוא נכרי להדליקו,
    וכן הובא להלכה ברמ"א רנג, ה. וביאר במ"א מא, מפני שהוא דומה לאחד נותן את העצים וכו'. וכ"כ הרבה אחרונים. וכ"כ בציץ אליעזר ח"ב ו, א, לגבי המניח קדירה שאינה
    מבושלת על מקום שיתחיל אח"כ להתחמם בשעון שבת.
</p>
<p dir="RTL">
    ובבית אפרים (או"ח סימן כא), תמה על זה, כי בגמ' ביצה אמרו שפטור אבל אסור, כי סייע ביד היהודי לעבור עבירה, אבל כאשר הגוי ידליק אח"כ את התנור, כיוון שלגוי
    הדבר מותר, לכאורה גם ליהודי אין איסור, כי בשעת העמדת הקדירה לא עשה דבר, ולא שייך כאן לומר דפטור אבל אסור. אולם למסקנה קיבל בית אפרים את פסק תה"ד והרמ"א.
</p>
<a name="52"></a><h2 dir="RTL">
    יז, ב - אפשרות שיש בזה איסור דאורייתא
</h2>
<p dir="RTL">
    בשו"ת הר צבי או"ח א, קלו, הביא את דברי בית אפרים, והוסיף שכל זה לגבי נכרי שאח"כ ידליק את התנור, אבל כאשר התנור ידלק על ידי שעון שבת, יש מקום לומר שאולי
    מניח הקדירה חייב מן התורה. "עפ"י מה שכתבו התוס' סנהדרין (דף עז, א, 'סוף חמה') לענין נזקין וחיוב מיתה, שאם כפתו בפנים והביאו במקום שסוף חמה לבוא דחייב למאן
    דאמר אשו משום חציו. והרי מבואר בב"ק (דף ס) בלבה ולבתה הרוח ואין בלבויו כדי ללבות פטור, ופריך בגמרא: מ"ש מזורה ורוח מסייעתו דחייב, ומשני רב אשי: לענין שבת
    מלאכת מחשבת אסרה תורה אבל הכא גרמא בעלמא. הרי אף מה שלענין היזק פטור, לענין שבת הוי כעושה מלאכה, א"כ ק"ו במקרב הדבר אצל האש דלענין מזיק חייב כ"ש לענין
    שבת". אמנם לא החליט שאכן מדובר באיסור תורה. וכ"כ במלאכת מבשל ג', שספק אם הדבר אסור מדאורייתא או מדרבנן. וכיוצא בזה כתב באול"צ ח"ב ל, יח. ובמנחת יצחק ד, כו,
    יז, החליט שהאיסור מדאורייתא, כי בבישול איסור התורה הוא בגרמא.
</p>
<a name="53"></a><h2 dir="RTL">
    יז, ג - האיסור משום גרמא ואולי אין איסור
</h2>
<p dir="RTL">
    מנגד, כתב החזון איש (לח, ג), שהאיסור משום גרמא בלבד. "וגרמא לא אסרה תורה בכל מלאכות כדאמר (שבת קכ, ב), וזה נקרא גרמא כדין גודר בכלי חרס חדשים וכנותן מים
    לקבל נצוצות. וכדאמר סנהדרין (עז, א) לענין רציחה. ונראה דגם איסור דרבנן ליכא, דלא דמי לנתינת מים לקבל נצוצות, דהכא עדיין חסר כח החשמל לגמרי, והשעון עדיין
    לית ליה כח הפתיחה ולא חמיר מכלי חרס חדשים, וכל שכן לפי תוס' דגם מים לקבל נצוצות אינו אלא משום חשש דלמא יכבה בשעת קירוב המים, והכא לא שייך חשש זה. ומיהו
    למש"כ המרדכי פ' כל כתבי בשם רבינו יואל, דלא התירו גרם כיבוי אלא במקום הפסד, וכן פסק הרמ"א סי' של"ד סכ"ב, הכי נמי בכל מלאכות אסור גרמא בלא הפסד". והביאו
    ביבי"א י, כו, א.
</p>
<p dir="RTL">
    והרב אויערבאך כתב (שלחן שלמה רנג, לב, ס"ק ד, וס"ק ו), שמעיקר הדין אין בזה איסור, שהואיל והחימום יעשה לבדו, בלא מלאכה אפילו של גוי, אין זה נחשב אפילו גרמא.
    בנוסף לכך, רבים סוברים שגרמא מותרת אפילו שלא במקום הפסד. אולם למעשה כתב שם בס"ק ד, שחלילה להקל בזה, שבכגון זה אסרו גדולי הדור מכמה טעמים.
</p>
<a name="54"></a><h2 dir="RTL">
    יז, ד - האוסרים להתחיל פעולה בע"ש שתגרום בשבת לבישול או חימום
</h2>
<p dir="RTL">
    בציץ אליעזר ב, ו, כתב שאסור להניח בע"ש על פלטה שתתחיל לפעול בשבת מאכלים, בין מבושלים ובין חיים, מחשש שמא מתוך כך יבואו להניח בשבת על הפלטה מאכלים חיים לפני
    שהפלטה תתחיל לחמם. ואף שהאיסור בזה דרבנן, יש לחוש שבדיוק כשיניח את המאכלים הפלטה תתחיל לעבוד. וביותר יש לחשוש מפני הרואים שיאמרו התירו פרושים את הדבר. עוד
    חשש שמא יבוא להגיס בקדירה. ושם ב, ז, הביא את דברי הרב פרנק שפקפק על חומרתו, וכדי למנוע את ההגסה הציע להדק את המכסה היטב. והביא את דברי הירושלמי שביעית (פ"ב
    ה"ד) דאין מוסיפים על הגזירה. והציץ אליעזר השיב שקשה למנוע את ההגסה, שהרי צריכים לבדוק אם התבשיל נשרף, וממילא צריכים לפתוח את המכסה. ועוד הוסיף להסביר מדוע
    יש לגזור בזה. וכ"כ גם שם ג, יח; ז, טז; יב, צא. גם במנחת יצחק ד, כו, החמיר בזה, שמא יניחו בשבת על הפלטה בעודה כבויה מאכלים חיים, ועל כן יש לגזור גם בערב
    שבת. וכ"כ שם ח, כט, א. והעצה היחידה לדעתם שהפלטה תעבוד בעת כניסת השבת, ואז הנחת התבשיל עליה תהיה כדין כל הנחת קדירה על כירה.
</p>
<p dir="RTL">
    ובשו"ת מלמד להועיל ג, נח, הסכים להניח בערב שבת על הפלטה הכבויה תבשיל שכבר נגמר בישולו, אבל אסר להניח תבשיל שלא נגמר בישולו, שמא יניח אותו בשבת. וכ"כ בשש"כ
    א, לב.<button type="button" id="1002" onclick="ok.performClick(id);">הערה 2</button>
</p>
<a name="55"></a><h2 dir="RTL">
    יז, ה - המתירים
</h2>
<p dir="RTL">
    לעומת זאת, רש"ז אויערבאך (מנחת שלמה ב, לד), השיב לציץ אליעזר שאין מקום לגזור איסור בזה. ואם החשש משום הגסה, הלא מצינו שאין חוששים להגסה, שכן אם הכירה גרופה
    או קטומה, מותר להשהות עליה תבשיל שאינו מבושל, ולא חששו להגסה. וכן עולה מדבריו (כמובא לעיל משלחן שלמה רנג, לב, ס"ק ד, וס"ק ו), שאפילו אם יניח בשבת אין כל כך
    איסור, ולכן פשיטא שמותר להניח על הפלטה בערב שבת מאכל לא מבושל שיתחיל להתבשל באמצע השבת. וגם לסוברים שהוא איסור גרמא ואפילו איסור דרבנן (כמבואר לעיל), אין
    מקום לגזור מחמתו בערב שבת.
</p>
<p dir="RTL">
    וביבי"א י, כו, האריך להתיר להניח בשבת על הפלטה הקרה תבשיל נוזלי מבושל, (ואף שהשו"ע מחמיר לאסור לחמם בשבת תבשיל נוזלי, כסוברים שהוא איסור דאורייתא. מ"מ כאשר
    האיסור דרבנן, הוי ספיקא דרבנן לקולא)<button type="button" id="1003" onclick="ok.performClick(id);">הערה 3</button>. וק"ו שיתיר להניח תבשיל שאינו מבושל בערב שבת. ושם בס"ק א' הרחיב
    להוכיח שרק כאשר יש חשש שיבואו לחתות בגחלים או להגביר את האש יש לאסור, וכשאין חשש מותר, ובפלטה וכיוצא בה אין חשש כפי שכתבו כמה אחרונים. ועוד הביא דעות שכאשר
    החום אינו דועך, אף שאפשר להגבירו, אין איסור. ובס"ק ד' דחה חומרת הציץ אליעזר (ב, ו) שחשש שמא יבוא לבשל ממש. ועוד הביא מספר מתא דירושלים שכתב בשם החתם סופר,
    שסיפר שמופלגי תורה בפרנקפורט נהגו להשאיר חוט דולק שעד שיגיע לעצים יעברו כמה שעות, וכשיגיע לעצים יבשל את הקפה. וכן הסכימו בשו"ת משנה שכיר ב, סו, וילקוט
    הגרשוני רנה. ואמנם בעל מתא דירושלים החמיר. אבל כתב הגרע"י שבפלטה שלא שייך שמא יחתה, אין לאסור. וכן הסכים הרב עמאר, כמובא בחזון עובדיה שבת א, ע' צח.
</p>
<p dir="RTL">
וכן התיר באור לציון ח"ב ל, יח, להניח על הפלטה הקרה בערב שבת תבשיל שאח"כ כשהפלטה תדלק בשבת - יתבשל (ע"ש בסוף ההערה).    <button type="button" id="1004" onclick="ok.performClick(id);">הערה 4</button>
</p>
<a name="56"></a><h2 dir="RTL">
    יז, ו - מכונה לאפיית לחם
</h2>
<p dir="RTL">
    דיון זה מעשי מאוד למכונה לאפיית לחם. וראיתי תשובה שכתב הרב רא"ם הכהן, והתיר זאת, משום שאין בה גזירת חיתוי בגחלים, שכן אי אפשר לשנות את תוכנית האפיה לאחר
    התחלת התהליך. ואמנם יש חוששים מנולד, עפ"י מה שכתב בשו"ע שכה, ד, על פת שאפה גוי בשבת לצורך עצמו - "יש אוסרים ויש מתירים. ובשעת הדחק יש לסמוך על המתירים".
    אלא שביאר עפ"י יש"ש שגם לאוסר נולד, כאשר ברור מערב שבת שהדבר יגמר בשבת, אין בו דין נולד. אמנם חשש להתיר את הלישה בשבת מחמת קול הלישה. שכן לפי דעת הרמ"א
    שפסק לכתחילה כדעת תוס' ורא"ש שפסקו כרבה (שבת יח, א), אין להתחיל בערב שבת מלאכה שתעשה רעש בשבת. אולם כפי שכתבתי לעיל ב, ט, ובהרחבות, נראה שמצד זה אין
    להחמיר. ואמנם יש אוסרים ברעש קל (למשל בהלכות שבת בשבת ב, כב, עמ' עז, אסר גם פעולת פקס ומדפסת). מ"מ נראה שעיקר החומרא ברעש גדול, שהדוגמא לזה טחנת קמח. ואמנם
    אסרו הפעלת מכונת כביסה (שש"כ מב, ג), אולם יתכן שדיברו במכונות ישנות שהיו רועשות יותר. ומנגד מצינו שבציץ אליעזר ד, לא, התיר הפעלת ממטרות, כי אינן רועשות כל
    כך. וכיוון שהשו"ע מתיר אף הפעלת טחנת קמח בערב שבת, ואף הרמ"א לא החמיר אלא לכתחילה, והוא דין דרבנן, אפשר להקל שאין הלישה הזו נחשבת רועשת.
</p>
<p dir="RTL">
    אלא שכמובן לכל האוסרים שהובאו לעיל, יש לאסור. ועיין באבני ישפה ה, מט.
</p>
<a name="57"></a><h2 dir="RTL">
    יז, ז - סיכום
</h2>
<p dir="RTL">
    נראה שמעיקר הדין אין איסור לעשות בערב שבת דברים שיגרמו לבישול בשבת. וכן נראה שדבר זה אינו אסור עפ"י אחת הגזירות שכבר גזרו חכמים. ועוד נראה למעשה, שמותר
    להניח בשבת מאכלים מבושלים על פלטה קרה או תנור קר, שאח"כ יתחילו לחמם בשעון שבת (כמבואר בהלכה כא). אלא שעדיין צ"ע האם יש מקום שחכמי הדור יגזרו על הכנת הדברים
    בערב שבת באופן שהבישול יעשה כולו בשבת, כדוגמת מכונה לאפיית לחם. או שימליצו להחמיר. וכמדומה שדברים כאלה מתבררים במשך הזמן, להיתר או לאיסור. שכן במשך הזמן
    מצטברים מקרים, ואם מתברר לרבנים שהדבר גורם לפירצה מצד שבאים לידי איסור או מצד זילותא דשבת, אוסרים. ואם מתברר שאין חשש - ההיתר מתחזק ונעשה רווח. ודוגמא לכך
    משעון שבת שבאג"מ או"ח ד, ס, אסר משום זילותא דשבת, ולא נתקבלו דבריו.
</p>
<a name="58"></a><h2 dir="RTL">
    יח, א - דין הנחה והחזרה
</h2>
<p dir="RTL">
    שני דינים כרוכים זה בזה: דין הנחה של מאכל מבושל קר במקום שיתחמם ודין מאכל חם שהורד מהכירה ורוצים להחזירו עליה כדי שישאר חם. בזמן חז"ל, קבעו חכמים את הדינים
    לפי הנוהג שהיה אז לבשל בכירה. וכך הדין: סיר שכבר היה מונח על הכירה, מותר להחזירו בתנאי שהגחלים שבכירה גרופים או קטומים, ובתנאי שברור שזו פעולה של החזרה
    (כמבואר בהלכה יט), שאז הדבר אינו נראה כפעולת בישול. אך סיר שלא היה מונח על הכירה, אסרו להניחו מחדש על הכירה אפילו אם היא גרופה או קטומה, מפני שפעולה זו
    נראית כבישול. ואם הניחו דבר שיחצוץ באופן משמעותי בין הכירה לתבשיל שרוצים לחמם, אין ההנחה על הדבר החוצץ נראית כפעולה של בישול. לפיכך, אם היה מונח על הכירה
    סיר אחר, מותר להניח על גביו את התבשיל, שאין דרך לבשל באופן זה (שו"ע רנג, ב, ה).
</p>
<a name="59"></a><h2 dir="RTL">
    יח, ב - לחמם מאכל מבושל על תנור נפט
</h2>
<p dir="RTL">
    מה שכתבתי על תנור נפט וכיוצא בו, שהחשש אם יראה כמבשל תלוי בנוהג, הוא לכאורה פשוט, שכן על פי זה נקבע הדין לגבי פלטה. וכ"כ אג"מ או"ח ד, עד, בישול לד, לגבי
    רדיאטור. וכ"כ במפורש בשבות יצחק ח"ב עמ' קד. והוספתי שצריך שתהיה חציצה בין האש למאכלים, וזה פשוט שאם לא כן בוודאי נראה כמבשל.
</p>
<a name="60"></a><h2 dir="RTL">
    יט, א - דיני החזרה
</h2>
<p dir="RTL">
    המ"א מדייק מהשו"ע, שיש תנאי נוסף להחזרה, שהתבשיל ישאר חם, שרק כך אינו נראה כמבשל, והביאו להלכה במ"ב רנג, סח. ולדעת הגר"א אין צורך בזה, והטעים דבריו בבאו"ה
    רנג, ה, 'ובלבד'. ולא הזכרתי דברי המ"א כדי שלא להכביד בפרטים, כי ממילא כאשר אוחזים בקדירה, אין אוחזים בה זמן רב והיא נשארת חמה. ובדיעבד, גם המחמירים יכולים
    לסמוך על הגר"א, שהרי למקילים מותר להניח מלכתחילה על הפלטה תבשיל קר.
</p>
<a name="61"></a><h2 dir="RTL">
    כ, א - דינים בהחזרה
</h2>
<p dir="RTL">
    כתבתי בהלכה שמותר להעביר את הקדירה שיש בה מאכל מבושל כל צרכו ממקום פחות חם שבפלטה למקום יותר חם. ע"כ. ובאג"מ או"ח ד, סא, מחמיר שאם המקום שהיה מונח עליו
    בתחילה לא היה בחום שהיד סולדת ממנו, אסור להעביר את התבשיל למקום שהיד סולדת ממנו, כי זו כבר הנחה חדשה ולא החזרה. ובשש"כ פ"א הערה קכה מובא בשם רשז"א שאין
    נוהגים לחוש לזה, עי"ש. וכ"כ בשבות יצחק ע' עח בשם הרב אלישיב. והסברה שכל עוד התבשיל חם ניכר שאין כאן הנחה חדשה אלא החזרה אל המקום החם שממנו קיבל את חומו
    בתחילה.
</p>
<a name="62"></a><h2 dir="RTL">
    כב, א - האם יש איסור הטמנה בהכנסת שקית אוכל לחמין
</h2>
<p dir="RTL">
    התעוררה שאלה, האם מותר לתת מאכל בתוך שקית ניילון עמידה, ולהניחה בערב שבת בתוך סיר החמין שעל האש. האם יש בזה איסור הטמנה, או שגם מה שבשקית נחשב כחלק מן
    המאכלים שבסיר.
</p>
<p dir="RTL">
    מערוך השולחן רנח, ג, משמע לאסור, וז"ל: "יש נשים שלוקחות הכלי שהקוגי"ל בתוכה ונותנין את הכלי כולה לתוך הקדירה הגדולה של הצאלינ"ט, וזהו הטמנה גמורה ובדבר
    המוסיף הבל, כיוון שהקדירה הוא בתוך התנור שמלא גחלים ואסור אפילו מבעוד יום...". וכ"כ שבט הלוי ג, מז, ומנו"א (ח"א ג, כז). וחילקו בין מצב שהוא מטמין אוכל בתוך
    אוכל, כמו ביצים לתוך החמין שזה מותר, לבין מצב שהוא עוטף את האוכל בשקית או נייר כסף שזו הטמנה גמורה ואסור. וכ"כ שש"כ ח"ב מב, סג, אלא שהתיר כשאינו טומן את כל
    השקית עם האורז בתוך החמין או אם יעשה נקבים בשקית. גם בשבות יצחק ח"ב עמ' רנא כתב בשם ריש"א, שאם השקית מקבלת טעם מן המאכלים שבסיר, אין זה הטמנה, אבל אם אינה
    מקבלת טעם הוי הטמנה, ולכן יש לנקב את השקית. גם במנחת יצחק ח, יז נטה לאסור.
</p>
<p dir="RTL">
    לעומת זאת באור לציון ב, יז, ג, התיר הטמנת שקית אורז בסיר החמין, שאין הטמנת אוכל בתוך אוכל, ואף שהשקית מפרידה בין המאכלים, השקית לא נועדה להטמנה אלא רק כדי
    למנוע את ערבוב המאכלים. וכן התיר רשז"א (שש"כ ב, מב, הערה רמב בשמו, וח"ג על הערה זו), מפני שכל כוונתו שהאוכל שבתוך השקית לא יתפורר לתוך המרק או החמין ולא
    כדי לשמור על החום. ונראה שלדעתם גם בשבת אין בזה איסור (ובתנאי שלא יהיה בזה איסור בישול או מחזי כמבשל), שכן דין הכנסת שקית זו לתוך אוכל, כדין העברת מאכל
    מסיר אחד לסיר אחר.
</p>
<p dir="RTL">
    וכיוצא בזה כתב בהלכות שבת בשבת (עמ' ערה סעיף כ), שאם המאכל שבתוך השקית או נייר הכסף מתבשל עם החמין הרי הם נידונים כתבשיל אחד, כי שניהם צריכים לאש שתחתיהם.
    אבל אם האורז נתבשל כבר מערב שבת, הרי הוא נחשב כמטמין בתוך הקדירה. וכתב שיש מדקדקים לעשות חורים בשקית. וכן התיר בארח"ש ב, צג, וכתב שיש מחמירים לעשות חורים.
</p>
<p dir="RTL">
    ובהליכות עולם (ד, בא יג) התיר להטמין בערב שבת שקית אוכל בתוך סיר של מאכלים, שכן צירף את דברי הפוסקים שאין הטמנה במאכל שהוא מבושל כל צרכו, וכן צירף דברי
    הפוסקים שהטמנה לצורך מחר מותרת אפילו בדבר המוסיף הבל.
</p>
<p dir="RTL">
    גם בשבט הלוי שכתב להחמיר, כתב אח"כ בח"ח טו, ד: "מכל מקום שמעתי מאז הרבה ת"ח מקילים בה ואין להזניח הנוהגים קולא".
</p>
<a name="63"></a><h2 dir="RTL">
    כג - דין סיר לבישול איטי - קראק פאט, ובו ז' סעיפים
</h2>
<a name="64"></a><h2 dir="RTL">
    כג, א - תיאור הכלי
</h2>
<p dir="RTL">
    כלי זה מורכב משני חלקים: א' כלי חרס עם מכסה שבתוכו מניחים את המאכלים. ב' מכשיר חימום חשמלי עם כלי קיבול שלתוכו מכניסים את הסיר. יש דגמים שבהם כל הסיר נכנס
    לתוך כלי הקיבול שבמכשיר החשמלי, ויש דגמים שבהם חלק מהדפנות מגולות. ובכל אופן הצד העליון גלוי. גופי החימום החשמליים אינם נוגעים ישירות בסיר, אלא מכוסים בטס
    מתכת, או שיש שם דבר שמרחיק את הסיר ממגע בהם. פעמים שגופי החימום רק למטה ופעמים שגם בצדדים. למכשיר החשמלי ישנו כפתור לוויסות דרגות החום של המכשיר. המחלוקת
    לגבי כלי זה תלויה בכמה סוגיות ונפרטן:
</p>
<a name="65"></a><h2 dir="RTL">
    כג, ב - דין הטמנה מכל הצדדים והדין כאשר הסיר גלוי למעלה
</h2>
<p dir="RTL">
    לגאונים (כמובא ברשב"א מז, ב), ר"ח (מובא ברשב"א לו, ב, ועוד ראשונים), רז"ה (טו, ב, בדפי רי"ף), רשב"א (לו, ב; מז, ב), ר"ן (טו, ב בדפי רי"ף), הטמנה במקצת
    אסורה. וכך משמע מרש"י, רמב"ן וריטב"א. וכך פסק השו"ע רנג, א. וכ"כ החזו"א לז, יט.<button type="button" id="1005" onclick="ok.performClick(id);">הערה 5</button>
</p>
<p dir="RTL">
    לעומת זאת, דעת ר"ת בספר הישר רלה, וכ"כ התוס' מז, ב, 'במה' (ותוס' מח, ב, 'דזיתים', ולט, א, 'ואין'), ואור זרוע ח"ב, ח, שהטמנה במקצת מותרת. וכך נראה שדעת
    הרא"ש ד, ב; מרדכי רמז שכ; סמ"ג ל"ת סה; סמ"ק רפד; תרומה רלא. וכן דעת הרמ"א רנג, א.
</p>
<p dir="RTL">
    בדעת המקילים, לרוה"פ גם אם רק החלק העליון גלוי, אין איסור הטמנה, וכ"כ רמ"א רנג, א; מ"א סוף רנט; מ"ב רנג, מח; רנג, סט. אמנם יש פוסקים שמהם משמע שגם הטמנה
    ברוב נחשבת הטמנה, ולפמ"ג רנט, מ"ז ג, כך דעת הט"ז. וכך כתב ר"ת בספר הישר רלה: "דהטמנה משמע שמכוסה בה רובו או כולו".
</p>
<p dir="RTL">
    ולמעשה נראה שהעיקר לדעה זו שהטמנה ברוב אינה הטמנה (אשמרה שבת ח"ב ע' קיא). ובמיוחד כאשר החלק העליון מגולה, שאין זה נחשב הטמנה, הואיל והחום בורח שם (ועיין
    בהלש"ב עמ' רסד סוף הערה 127).<button type="button" id="1006" onclick="ok.performClick(id);">הערה 6</button>
</p>
<a name="66"></a><h2 dir="RTL">
    כג, ג - האם יש איסור הטמנה בדבר שאינו מטלטל
</h2>
<p dir="RTL">
    בנוסף לכך, לתוס' מח, א, 'דזיתים', רא"ש ד, ב, ספר התרומה רלא, מרדכי רמז שכ, ועוד, לא אסרו הטמנה אלא בדברים שיכולים לטלטל כגחלים, כגון גפת וחול ומלח, אבל
    בדבר מחובר אין איסור. ולכן אין איסור להטמין בתוך תנור. וכ"כ מ"א רנג, יז; ושועה"ר רנז, י. ולדעתם אין איסור הטמנה בסיר לבישול איטי, כי אין אפשרות לטלטל את
    גופי החימום כגחלים.
</p>
<p dir="RTL">
    ולטור רנז, טעם ההיתר להטמין בתנור, מפני שיש אוויר בין דפנות התנור לקדירה ולא דמי להטמנה, וכ"כ שו"ע רנז, ח. ומהם אין מקור להתיר בסיר, אבל גם אין הכרח
    שיאסרו.
</p>
<a name="67"></a><h2 dir="RTL">
    כג, ד - אם מכסים את הכפתורים אין איסור שהייה
</h2>
<p dir="RTL">
    איסור שהייה קיים כאשר התבשיל עוד לא סיים את בישולו, כמבואר בהלכה טו. והדרך להתיר שהייה על ידי גריפה או קטימה, כמבואר בהלכה טז. ובהלכה יז, לעניין תנור,
    למדנו שלדעת רבים, כיסוי הכפתורים מועיל, שעל ידי כך אין חשש שיבוא להגביר את האש. כ"כ בהר צבי או"ח א, קלו; יבי"א י, כו; מנוחת אהבה ח"א ג, ז. ועוד צד להקל כתב
    בגידולי ציון ט, יא, שהואיל והאש יציבה, אין חשש חיתוי. והובאה סברה זו למעשה ביבי"א שם, וציץ אליעזר ח"ז טז, ג. וגם לסוברים שכיסוי הכפתורים אינו מועיל באש גז,
    יש שיודו שיועיל כאשר גופי החימום מכוסים, כמו בתנורים ובסיר כזה.
</p>
<p dir="RTL">
    אמנם יש מחשיבים את גופי החימום הללו כאש עצמה, ולכן רק אם יכסה אותם בנייר כסף, או ירחיק את הסיר מגופי החימום באופן משמעותי, יפתור את הבעיה. ודבריהם מובלעים
    בדברי האוסרים המובאים כאן.
</p>
<a name="68"></a><h2 dir="RTL">
    כג, ה - דברי האוסרים
</h2>
<p dir="RTL">
    במנחת שלמה ח"ב, לד, ה, אסר את השימוש בכלי זה כי רובו מוטמן, ואין מעט האוויר שביניהם מועיל, כיוון שכך היא הדרך לבשל גם בימות החול. אלא שאם יחצוץ בטס מתכת
    בין קדירת האוכל למכשיר החשמלי, יהיה מותר, ובתנאי שהאוכל יהיה מבושל כל צרכו לפני שבת (כי צירף דברי כמה ראשונים שאין איסור הטמנה במוסיף הבל כשהתבשיל מבושל כל
    צרכו, ואין גם בעיית שהייה).
</p>
<p dir="RTL">
    וכן דעת הרב אלישיב (מובא בארח"ש ב, הערה קמט), והתיר אם יגביה את קדירת האוכל באופן שיהיה הפסק אויר ניכר בינו למכשיר החשמלי.
</p>
<a name="69"></a><h2 dir="RTL">
    כג, ו - דברי המתירים
</h2>
<p dir="RTL">
    בחזון עובדיה (ח"א עמ' סד) התיר, משום ספק ספיקא: א' כמה ראשונים כתבו שכל שההטמנה נעשית לצורך אכילת התבשיל בשחרית של שבת, אין בה איסור. כ"כ הרי"ד (פסקיו שבת
    פ"ד), שבולי הלקט (נז), מרדכי (שבת רמז ש'). ב' לדעת הרמ"א הטמנה במקצת מותרת. (והוסיף עוד טעם להתיר שהייה, על פי דברי הפוסקים שהובאו בהערה 13, שכל גזירת
    שהייה היא שמא יחתה בגחלים שהם דועכים משא"כ בדבר שחומו אינו משתנה).
</p>
<p dir="RTL">
    וכן התיר בשבט הלוי ט, נב, משום שהסיר מגולה מלמעלה, ואמנם הביא שיש מחמירים בזה, "אבל קשה להלכה לדחות דברי רמ"א מפורשים שנמשכו אחריו כמה וכמה גדולי אחרונים
    ובפרט המ"א למעיין בדבריו, והרמ"א כתב שכן נוהגין".
</p>
<p dir="RTL">
    ובהלכות שבת בשבת (עמ' ערב, הלכה טז) כתב להחמיר אבל הוסיף שיש למיקל על מה לסמוך, וסברתו העיקרית לקולא על פי דברי סה"ת ומרדכי שהבאנו לעיל, שלא מקרי הטמנה אלא
    בדבר המיטלטל ונדבק בדפנות הכלי. וכ"כ באשמרה שבת ח"ב עמ' קיז. והוסיף שאמנם לשו"ע הטמנה במקצת אסורה, אולם כאן כיוון שהקדירה אינה נוגעת ממש במכשיר המחמם, אלא
    יש ביניהם אוויר מועט - מותר. ועוד, שאפילו אם הקדירה ממש נוגעת במכשיר, יש אומרים שאין איסור הטמנה בדבר קשיח שאינו יכול לעטוף בגמישות את דפנות הקדירה (והביא
    לזה ראיה יפה מהב"י ע"ש).<button type="button" id="1007" onclick="ok.performClick(id);">הערה 7</button>
</p>
<a name="70"></a><h2 dir="RTL">
    כג, ז - החזרה
</h2>
<p dir="RTL">
    יש לדון אם מותר להחזיר לדברי המתירים. שהואיל והוא נועד לבישול, הרי החזרה לתוך המכשיר נראית כבישול. וכ"כ בהלש"ב עמ' ערב, סעיף טז. אמנם נראה שאם ברור שמכשיר
    זה נועד גם לשימור חום התבשיל לאחר שכבר נתבשל כל צרכו, מותר להחזיר אותו על פי כללי החזרה. וגם אם הוא מיועד רק לבישול, אם יניח שם דבר שיגרום לסיר להתרומם
    באופן משמעותי ממצבו הרגיל, עד שרובו הגדול יהיה מחוץ למכשיר, יהיה מותר להחזיר אותו על פי כללי ההחזרה.
</p>
<a name="71"></a><h2 dir="RTL">
    כד, א - דבר שאינו מתכוון בפתיחת דוד חשמל
</h2>
<p dir="RTL">
    כתבתי שגם כאשר ספק אם המים שבדוד לוהטים, אם אינו דולק, מותר לפתוח את החמים, כי הוא דבר שאינו מתכוון. ועיין בבאו"ה שטז, ג, 'ולכן', ולעיל ט, 2, ובהרחבות ט,
    ה, סעיף קטן ח, שלסברת הט"ז ודאי מותר. אולם גם לחולקים עליו, וסוברים שאין אומרים דבר שאינו מתכוון על ספק בדבר שכבר קיים, יש מקום לומר שיש כאן ספק לעתיד, כי
    אולי ישתמש בהרבה מים, עד שהמים שיכנסו לא יתבשלו.
</p>
<a name="72"></a><h2 dir="RTL">
    כד, ב - האם פתיחת ברז חמים וסגירתו כאשר הדוד פועל נחשבת גרמא
</h2>
<p dir="RTL">
    בארח"ש כט, יג, כתב שיש להסתפק אם הפותח את ברז החמים וגורם להכנסת מים קרים לדוד החשמל נחשב גרמא, וסיים שיש להחמיר שנחשב ככוח ראשון. עי"ש. ונראה שיש מקום
    להחמיר כאשר גופי החימום החשמליים עובדים, כיוון שכך היא דרך חימום המים. אבל כשאינם עובדים, והמים הקרים יתחממו על ידי המים החמים שנותרו שם, הרי זה גרמא.
</p>
<p dir="RTL">
    ואם פתח את המים החמים, וגופי החימום החשמליים עובדים, ואם יסגור את הברז, גופי החימום יוכלו לבשל את המים הקרים שנכנסו, ואם לא יסגור, כיוון שכל הזמן המים
    המתחממים יצאו, גופי החימום לא יצליחו לבשל את המים שנכנסים. נראה שבזה סגירת הברז נחשבת גרמא, ולכן כדי למנוע הפסד של מים רבים, מותר לסגור את הברז. אבל כמובן
    שאסור לפתוח שוב את ברז החמים בשבת, כי בזה יגרום לבישול מים נוספים.
</p>
<a name="73"></a><h2 dir="RTL">
    כה - דוד שמש - דעות האוסרים והמתירים
</h2>
<p dir="RTL">
    בשו"ת מנחת יצחק ד, מד, כתב שאין הוא מכריע האם זה נקרא בישול בחמה או בתולדות חמה אבל הטמנה ודאי יש כאן. ורשז"א (שלחן שלמה רנג, כט, ג), כתב שאין בזה הטמנה
    בגלל שהמים שבצינורות נחשבים כמו מים שבתוך קדירה. וגם יש לדמות זאת לטרמוס. וגם לא מצאנו גזירה אלא כשמתעסק ועושה פעולתו בדבר שהוא מטמין אותו ולא כשמוציא מים
    חמים וממילא נכנסים מים צוננים. אבל באמת יש לחוש בזה משום סרך בישול בתולדות חמה, וכן יש לחוש שמא מתוך שישתמש במים החמים יבוא להדליק את הבוילר. וכעין זה כתב
    הרב קרליץ בחוט שני ב, עמ' קסב.
</p>
<p dir="RTL">
    ובשו"ת הר צבי א, קפח, כתב שאמנם המים הקרים שנכנסים לדוד מתחממים מתולדות החמה, אלא שיש להתיר מפני שאינו מתכוון לכך, וזה פסיק רישא בתרי דרבנן: א) גרמא, ב)
    תולדות חמה, ולכן מותר לפתוח את ברז המים החמים תוך שגורמים להכנסת מים קרים במקומם. וכ"כ במנו"א ב, י, יד, 45, שזה פסיק רישא דלא ניחא בתרי דרבנן ובתנאי שלא
    יתכוון לכניסת המים הצוננים. וקשה לקבל סברה זו, כי אנו מקילים בפסיק רישא בתרי דרבנן כאשר לא ניחא ליה, וכאן אם הוא מחשיב את החימום בקולטים כחימום בתולדות
    חמה, הרי ניחא לו שיתחממו שם. ואולי כאן כיוון שהוא בגרמא הקל יותר. והוסיף בהר צבי עוד צד להתיר, עפ"י המקילים בפסיק רישא בגרמא באינו מתכוון (אבני נזר קצה).
</p>
<p dir="RTL">
    וכן התיר באור לציון ח"ב ל, ב, מפני שהחימום בתולדות חמה מדרבנן, והוא נעשה כאן בגרמא, ותרי דרבנן במקום שאין מתכוין אף היכא דהוי פסיק רישיה מותר. (וסייג את
    ההיתר בשני תנאים: א' שדוד השמש יהיה גבוה מברז המים, שאז המים שיהיו נמוכים יותר יחשבו ככלי שני. ב' התיר לשטוף כלים אבל רחיצה אסורה מדין רחיצה בשבת).
</p>
<p dir="RTL">
    ובהליכות עולם ד, עמ' לו, הקל מכיוון שמדובר בפסיק רישא באיסור דרבנן, שלדעת מיעוט הפוסקים אין בו איסור. אבל כאן כיוון שאין מדובר באיסור עצמי מדרבנן, אלא
    בגזירה שמא יעבור על איסור תורה, בזה גם המ"א ורה"פ יודו להתיר בפסיק רישא דרבנן. ועיין ביבי"א ד, לד, שהרחיב בבירור המחלוקת האם פסיק רישא באיסור דרבנן אסור,
    וסיכם (אות לב) שבשעת הצורך אפשר לסמוך על המקילים (אמנם במקומות אחרים נטה להקל בזה רק בשעת הדחק ובצירוף שיקולים נוספים).
</p>
<p dir="RTL">
    והרב יוסף קאפח כתב מאמר בקובץ זיכרון הראל, עמ' 113-117, והתיר את השימוש במים חמים מדוד שמש, מכיוון שלדעתו רוה"פ מתירים פסיק רישא בדרבנן. ועוד, שלשיטת הערוך
    כאשר 'לא ניחא ליה' מותר אפילו באיסור תורה. ועוד, שהמים הקרים שנכנסים יכולים להיחשב כשופך מים מרובים אל תוך מיחם. ועוד, שלא ברור כלל שהמים מתחממים לחום שהיד
    סולדת בהם. ולאחר מכן כתב שבאמת המציאות היא שהמים החמים לא מתחממים מהמים שבדוד אלא נכנסים ישר לקולטים וזה כבר נחשב בישול בחמה.
</p>
<p dir="RTL">
    ובשו"ת ציץ אליעזר ז, יט, העיר על כל המאמר של הרב קאפח וכתב שעיקר ההיתר הוא מפני שהמים מתחממים בחמה עצמה, וממילא אין בזה שום איסור. וכל שאר הנימוקים להתיר
    הם רק צירופים, שמצד האמת אין בהם צורך. ולעצם העניין, הסתפק האם להגדיר פעולת פתיחת המים החמים כגרמא.
</p>
<div style="display:none;">
    <br clear="all"/>
    <hr align="right" size="1" width="33%"/>
    <div id="ftn1">
        <p dir="RTL">
            <a href="#_ftnref1" name="_ftn1" title="">[1]</a>
            . עוד סברה להחמיר הובאה בשואל ומשיב תליתאה ח"ב כ, שהסתפק אם מותר לעשות צנימים, כי הוא מקשה דבר רך, וכתב הרמב"ם (ט, ב), שזוהי הגדרת הבישול. אולם
            רבים סוברים שהרמב"ם דיבר על דבר שנעשה דרך מלאכה ולא דרך אכילה, לפיכך אין בהקשיית מאכל שום צד של בישול (רב פעלים או"ח ב, נב; דעת תורה שיח, ה; שו"ת
            יגל יעקב או"ח נד; שש"כ א, הערה ריג בשם רשז"א; הלש"ב ח, 25, בשם ריש"א; אשמרה שבת א, עמ' קכז).
        </p>
    </div>
    <div id="ftn2">
        <p dir="RTL">
            <a href="#_ftnref2" name="_ftn2" title="">[2]</a>
            . בשו"ת הר צבי טל הרים מבשל ג', הזכיר ששאלו שאלה זו את <strong>מרן הרב קוק</strong> זצ"ל, והזכיר כי "הגראי"ק אמר לדמות למעשה דאנשי טבריא שהביאו
            סילון של צונן לתוך החמין. אף דהתם הרי המים באים מאליהם". והעניין הוא שבמשנה שבת לח, ב: "מעשה שעשו אנשי טבריא והביאו סילון של צונן לתוך אמה של חמין.
            אמרו להם חכמים: אם בשבת - כחמין שהוחמו בשבת ואסורין ברחיצה ושתייה". ופירש רש"י שהביאו את הסילון "מבעוד יום", כלומר שמו את הצינור עם המים הקרים לפני
            שבת, והמים החמים מחמי טבריא מגיעים בשבת ומבשלים את המים הצוננים בשבת. ואסרו זאת למרות שפעולתם היתה בערב שבת. הרי שמאכל שהתחיל להתבשל בשבת, אע"פ
            שפעולת האדם היתה מערב שבת, דינו גרוע ממאכל שהתחיל להתבשל בפועל בערב שבת. ולאחר דבריו כתב בהר צבי וצ"ע. ומשמע שגם מרן הרב לא החליט בזה.
        </p>
        <p dir="RTL">
            ולאג"מ (או"ח ד, ס), וחלקת יעקב (או"ח פ), בכל אופן אסור להפעיל ע"י שעון שבת מכשירים חשמליים, משום זילותא דשבת, ורק בתאורה הקילו. ולדעתם אפילו אם
            הפלטה תעבוד בערב שבת, אסור שתפסיק לעבוד ע"י שעון שבת ושוב תחזור לעבוד. אמנם חומרה זו לא נתקבלה, וכפי שכתב בציץ אליעזר ב, ו, בתחילת תשובתו, עפ"י
            השואל ומשיב, מהר"ם שיק ועוד, כמבואר בחלק א, כ, פרק ט. וכן ביבי"א י, כו, ו, דחה דברי האג"מ.
        </p>
    </div>
    <div id="ftn3">
        <p dir="RTL">
            <a href="#_ftnref3" name="_ftn3" title="">[3]</a>
            . ובאור לציון ח"ב ל, יח, אסר זאת, שהואיל ולשו"ע חימום תבשיל נוזלי אסור מהתורה, לא התחשב בדעת המקילים. וכך השיב גם הרב ליאור למנהג אשכנזים (עיין
            בהלכות ה-ו).
        </p>
    </div>
    <div id="ftn4">
        <p dir="RTL">
            <a href="#_ftnref4" name="_ftn4" title="">[4]</a>
            . ומהחזו"א לח, ב, משמע שאם אין חשש חיתוי, מותר. אלא שלדעתו כל שמניחים את הקדירה על מקור החום, כגון פלטה, יש גזירת חיתוי ואסור. ומ"מ לכל הפוסקים
            הרבים שלא קיבלו את חומרתו לגבי פלטה, יש מקום להתיר כאשר אין חשש חיתוי.
        </p>
    </div>
    <div id="ftn5">
        <p dir="RTL">
            <a href="#_ftnref5" name="_ftn5" title="">[5]</a>
            . ישנו ספק אם דברי האוסרים הטמנה במקצת אמורים רק בדבר שמוסיף הבל, או גם בדבר שאינו מוסיף הבל. באור לציון ח"ב, יז, יב, ביאר שדעת השו"ע שיש איסור
            הטמנה במקצת רק בדבר שמוסיף הבל, והביא לכך ראיה משבת מ, ב. והטעם, שאיסור הטמנה בדבר שמוסיף הבל הוא גם בערב שבת, שמא יטמין ברמץ ויבוא לחתות בגחלים,
            ובזה יש לאסור גם במקצת. וכ"כ הלכות שבת בשבת עמ' רסז, הלכה יג. מנגד, באשמרה שבת ח"ב עמ' קט, דחה דברי האור לציון מכח דברי הרשב"א מז, ב, 'קופה שטמן',
            וכתב שגם החזו"א לז, יט, לא חילק בזה, אלא גם בדבר שאינו מוסיף הבל הטמנה במקצת אסורה.
        </p>
    </div>
    <div id="ftn6">
        <p dir="RTL">
            <a href="#_ftnref6" name="_ftn6" title="">[6]</a>
            . באחרונים רבים הדברים נראים כסותרים. הפמ"ג רנט, מ"ז, ג, כתב שדעת הט"ז ורשב"א (למ"ד הטמנה במקצת לא הויא הטמנה) שאם מכוסה רובו ורק מגולה מלמעלה מקרי
            הטמנה. ומאידך הפמ"ג עצמו רנג, א"א, יז, מצדד להקל בזה וכתב שכן הוא דעת הרמ"א. שועה"ר רנז, קונ"א ג, כתב שאם מגולה מלמעלה לא מקרי הטמנה. ומאידך נקט
            במהדורה בתרא סימן רנט, שבדבר המוסיף הבל גם אם מלמעלה מגולה מקרי הטמנה, משא"כ בדבר שאינו מוסיף הבל רק אם הכל מכוסה הוי הטמנה. ועיין חיי אדם ב, ה,
            וכ, כב. במ"ב כתב בכמה מקומות, שכל עוד לא מוטמן גם מלמעלה מותר (מ"ב רנג, סט; רנג, מח; רנח, ב, בדעת הט"ז; שעה"צ שם ט, בדעת הרמ"א). אולם בסימן רנז,
            מג, הביא את דברי הח"א לגבי כלי קפה שמותר להעמיד אותו בחול רק אם החול מגיע עד חציו. והתאמצו הפוסקים להסביר דבריהם.
        </p>
        <p dir="RTL">
            בהלכות שבת בשבת (עמ' רסד סוף הערה 127) ביאר, שדברי ר"ת שאוסר הטמנת רוב הקדירה הם כאשר הקדירה מכוסה מלמעלה, ואז גם אם רק רוב הצדדים מכוסים הוי
            הטמנה. אבל אם הקדירה מגולה מלמעלה עדיין נחשבת הטמנה במקצת שמותרת.
        </p>
        <p dir="RTL">
            בארחות שבת (ח"א בירור הלכה ב, יג) ביאר, שאם ההטמנה היא בדבר שמוסיף הבל מחמת עצמו - אסור אפילו בהטמנת רובה. אבל כאשר ההטמנה בדבר שאינו מוסיף הבל, רק
            הטמנת כולה ומלמעלה הוי הטמנה. ובשבט הלוי ט, נב, ואשמרה שבת ח"ב עמ' קיא, כתבו שהעיקר כרמ"א, שאין איסור אלא אם מוטמן מלמעלה ומלמטה ומכל הצדדים.
        </p>
    </div>
    <div id="ftn7">
        <p dir="RTL">
            <a href="#_ftnref7" name="_ftn7" title="">[7]</a>
            . עוד סברה להיתר כתב בשו"ת אבני ישפה ה, נ, עפ"י דברי החזו"א לז, לב, "ואפשר דכלי מרוצף סביבו בבגד לא חשיב הטמנה דלא גזרו אלא להטמין את הכלי בבגד,
            אבל ליתן בתוך כלי אינו בכלל הטמנה, דהרי כל כלי מגן על מה שבתוכו שלא יצטנן במהרה, ולא אסרו ליתן בתוך הכלי בשבת". אמנם כתב באבני ישפה שמוכח מהמ"ב
            רנח, בשם הט"ז, שגם בתוך כלי מקרי הטמנה, ולכן ראוי להחמיר ולהגביה את הקדירה בתוך המכשיר החשמלי.
        </p>
    </div>
</div>
