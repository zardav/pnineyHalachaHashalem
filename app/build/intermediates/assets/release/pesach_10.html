<a name="0"></a><h1 dir="RTL">י - כללי הגעלת כלים</h1>
<a name="1"></a><h2 dir="RTL">א - דין הטעם הבלוע בכלים, מתי אוסר?</h2>
<p dir="RTL">כאשר מבשלים בכלי מאכל, טעמו נבלע ונדבק בדפנות, ולכן אם בישלו בסיר בשר טרף, טעם הבשר הטרף נבלע ונדבק בדפנות, ואם אח"כ בישלו באותו סיר בשר כשר, הבשר הכשר נאסר באכילה, מפני שטעם הטרף יצא מדופן הכלי ונבלע בו. <button type="button" id="1001" onclick="ok.performClick(id);">הערה 1</button></p>
<p dir="RTL">אמנם ישנו כלל, שנותן טעם לפגם אינו אוסר. למשל, אם נפל מעט בשר טרף פגום לתוך בשר כשר, כיוון שטעם הטרף פגום, הבשר כשר לאכילה. וכן הדין לגבי הטעם שנבלע ונדבק בכלים, שכלל נקוט בידינו שאחר עשרים וארבע שעות טעמו נפגם. ולכן אם בישלו בסיר בשר טרף, ואחר שעברו עליו יותר מעשרים וארבע שעות בישלו בו תבשיל אחר, התבשיל כשר, מפני שטעם האיסור הבלוע בסיר פגום ואינו אוסר את התבשיל (שו"ע יו"ד קג, ה).</p>
<p dir="RTL">אבל לכתחילה אסור להשתמש בסיר שבלע טעם איסור גם אחר שעברו עליו עשרים וארבע שעות, משום שחששו חכמים שמא ישכחו ויטעו ויבשלו בו לפני שיעברו עליו עשרים וארבע שעות. לפיכך קבעו חכמים, שהואיל ומתחילה הסיר נאסר, אין להשתמש בו יותר בלא הכשרה (שו"ע יו"ד קכב, ב). ורק בדיעבד, אם שכחו שהסיר בלע טעם איסור ובישלו בו מאכל אחר, כיוון שעברו עשרים וארבע שעות מאז בישול האיסור, המאכל כשר. אבל מי שידע שהסיר בלע טעם איסור, ובכל זאת בישל בו מאכל כשר, קנסו אותו חכמים, ואסרו עליו ועל בני ביתו את התבשיל שבישל, למרות שטעם האיסור שבו כבר נפגם. <button type="button" id="1002" onclick="ok.performClick(id);">הערה 2</button></p>
<a name="2"></a><h2 dir="RTL">ב - דין כלי חמץ בפסח</h2>
<p dir="RTL">כלים שהשתמשו בהם בכל השנה בתבשילי חמץ חמים, כיוון שהתבשילים היו חמים, טעמם נבלע ונדבק בדפנות הכלים, ואסור להשתמש בכלים אלו בפסח בלא שיוציאו את טעם החמץ הבלוע ודבוק בהם בהגעלה או ליבון.</p>
<p dir="RTL">ואם עברו ובישלו בפסח בסירים הללו למרות שידעו שלא הוכשרו לפסח - אף שטעם החמץ הבלוע ודבוק בהם נפגם אחר שעברו על הסיר עשרים וארבע שעות - התבשיל אסור, שכבר למדנו שקנסו חכמים את העובר ומבשל בסיר שבלע טעם איסור ולא הכשירוהו.</p>
<p dir="RTL">ואם המבשל טעה ובישל בפסח בסיר שלא הוכשר, יש אומרים שאם עברו על הסיר עשרים וארבע שעות מאז שבישלו בו חמץ, כיוון שטעם החמץ הנפלט ממנו פגום, התבשיל מותר באכילה בפסח (שו"ע תמז, י). ויש אומרים שהתבשיל אסור, מפני שאיסור חמץ חמור במיוחד, שאפילו כלשהו חמץ אוסר את כל תערובתו, וכן כאשר טעמו פגום הוא אוסר את תערובתו (רמ"א שם. ועי' לעיל ז, ה).</p>
<p dir="RTL">כלי חמץ שאין מעוניינים להכשיר לפסח, צריך לנקות משיירי חמץ, ולהצניע במקום סגור, כדי שלא יטעו להשתמש בהם בפסח (שו"ע תנא, א, ועי' לעיל ו, ד, שאין למוכרם).</p>
<a name="3"></a><h2 dir="RTL">ג - כבולעו כך פולטו - הגעלה וליבון חמור</h2>
<p dir="RTL">הכלל היסודי בדיני הכשרת הכלים הוא: 'כבולעו כך פולטו'. כשם שטעם האיסור נדבק ונבלע בכלי, כך הוא יפלט. ואף שלאחר יממה הטעם הבלוע ודבוק בכלים נפגם ואין בו איסור, כלל הוא שכל כלי שבלע טעם איסור, חייב הכשרה כדרך שימושו האסור. שתי צורות בליעה עיקריות ישנן, ברותחים ובאור (באש).</p>
<p dir="RTL">אם האיסור נבלע ונדבק על ידי רותחים, כגון סיר שבישלו בו תבשיל חמץ, כדי להכשירו לפסח צריך להטבילו בתוך מים רותחים, שעל ידי המים הרותחים יפלט ממנו טעם החמץ. וכן דין מצקת וכפות, שאם השתמשו בהם במאכלי חמץ שחומם מעל חום שהיד סולדת בו, נבלע ונדבק בהם טעם חמץ, וכדי להפליטו צריך להטבילם במים רותחים, ועל ידי כך יצא מהם טעם החמץ.</p>
<p dir="RTL">אבל אם החמץ נבלע ונדבק בכלי על ידי חום של אש ללא נוזלים, כגון תבנית שאפו בה עוגה, או שיפודים שאפו עליהם בצקים, או סיר שמיועד להכנת ג'חנון או קוגל - כיוון שהבליעה נעשתה בכח של אש ללא נוזלים, הכשרתם בליבון חמור. כלומר על ידי העברתם באש עד אשר יצאו מהם ניצוצות או שיתלהטו ויאדימו.</p>
<p dir="RTL">ההבדל בין שתי צורות הבליעה הוא, שבליעה שנעשתה על ידי נוזלים היא בליעה רכה, ולכן די בכוחם של המים הרותחים להוציא מדופן הכלי את טעם החמץ שנדבק ונבלע בו. אבל בליעת התבנית והשיפוד, היא בליעה קשה, שחום האש מבליע ומדביק את טעם המאכל בכוח רב לדופן הכלי, ומים רותחים אינם מסוגלים להוציא את כל הטעם שנבלע ונדבק על ידי האש, ולכן צריך להכשירם כדרך שבלעו - באש. וזהו ליבון חמור, שהאש שורפת ומכלה את כל הטעמים שנבלעו ונדבקו בדופן הכלי.</p>
<p dir="RTL">נמצא אפוא, שההגעלה מוציאה מהכלי את הטעם הבלוע בו, והליבון שורף את הטעם הבלוע בכלי בעודו בלוע ודבוק בו.</p>
<p dir="RTL">ולכן את הכלים שעומדים להגעיל צריך לנקות מכל שיירי מאכל שדבוקים בהם, מפני שההגעלה מוציאה את הטעם הבלוע בכלי, אבל לא מבערת את כל שיירי המאכל הדבוקים לכלי. אולם את הכלים שעומדים ללבן אין צורך לנקות, משום שממילא כל שיירי המאכל הדבוקים לכלי ישרפו לחלוטין בליבון.</p>
<a name="4"></a><h2 dir="RTL">ד - גדר ההבדל בין בליעה באור לנוזלים, ודין מחבת</h2>
<p dir="RTL">למרות שמושחים את התבנית בשמן כדי שהמאפה לא ידבק בה, עדיין נחשבת בליעתה כבליעה באור והכשרתה טעונה ליבון חמור. מפני שרק כאשר יש בתחתית הכלי שמן רוחש ומבעבע נחשבת בליעתו בנוזלים. <button type="button" id="1003" onclick="ok.performClick(id);">הערה 3</button></p>
<p dir="RTL">לפי זה הכשרת מחבת בהגעלה, שכן מניחים בה שמן רוחש. וכך אכן סוברים רוב הראשונים (הרא"ש ואבי העזרי). ואף אם אירע שהשמן כלה והמאכל שטוגן בה נשרף, כיוון שבתחילת הטיגון היה שם שמן, טעם המאכל שנבלע במחבת על גבי השמן נבלע, ובליעה זו רכה, והכשרתה בהגעלה (מ"ב תנא, סג; כה"ח קלז).</p>
<p dir="RTL">אולם לדעת כמה מגדולי הראשונים, כיוון שרגילים לטגן במחבת במעט שמן, פעמים רבות קורה שהשמן נגמר והבליעה הופכת להיות בליעה באור, ולכן דינה של המחבת כתבנית, והכשרתה בליבון חמור (רשב"א). ואף שלגבי סיר מוסכם שגם אם התבשיל שבו נשרף והתייבש, הכשרתו בהגעלה, לגבי מחבת שמתחילה שמים בה פחות שמן, ופעמים רבות קורה שהשמן שבה כלה, יש מקום להחמיר.</p>
<p dir="RTL">למעשה, לכתחילה צריך להכשיר מחבת בליבון קל (כפי שיתבאר בהלכה הבאה), ובדיעבד כיוון שעברו על המחבת עשרים וארבע שעות מאז שטיגנו בה את האיסור, אפשר להסתפק בהגעלה. <button type="button" id="1004" onclick="ok.performClick(id);">הערה 4</button></p>
<p dir="RTL">מחבת טפלון, שמטגנים בה בלא שמן, אי אפשר להכשיר לפסח. ואף שלכאורה היה אפשר להכשירה בליבון חמור כפי שמכשירים תבניות אפיה, למעשה אין להכשירה, כיוון שהיא עלולה להינזק בליבון החמור (כמבואר בהמשך בהלכה ז).</p>
<p dir="RTL">מחבת שרוב שימושה לצורך מלווח, שאופים ומחממים אותו ללא שמן רוחש, כיוון שבליעתה באור - הכשרתה בליבון חמור. וכשמיעוט תשמישה לזה, אפשר בשעת הדחק להכשירה בהגעלה, כפי רוב תשמישה (כמבואר בהמשך בהלכה ט).</p>
<a name="5"></a><h2 dir="RTL">ה - ליבון חמור וליבון קל (האם מתחשבים ברמת החום בבליעה)</h2>
<p dir="RTL">ליבון חמור הוא הבערת הכלי באש, עד שכל טעם החמץ שדבוק ונבלע בו נשרף. הסימן לכך שהכלי הגיע לדרגת ליבון, שאם יגעו בו בברזל - יצאו ממנו ניצוצות של אש, או שקליפתו החיצונית מתקלפת, או שצבעו הופך לאדום לוהט. כיום, ברוב המתכות אין ניכרים סימנים אלו, וכל שהגיעו לחום של כ-400 מעלות צלזיוס, נחשב שעברו ליבון חמור.</p>
<p dir="RTL">ליבון קל הוא חימום הכלי באש עד שאם יניחו קש או חוט על צידו השני, יחרך מרוב החום. למשל, הרוצה להכשיר מחבת בליבון קל, צריך להניחה על האש, ולהניח עליה נייר, וכשיתחיל הנייר להיחרך, המחבת הוכשרה בליבון קל.</p>
<p dir="RTL">ליבון קל אינו מועיל במקום שצריך ליבון רגיל, מפני שמגמת הליבון לשרוף את כל הטעם הבלוע בכלי, ורק בליבון חמור כל הטעם הבלוע ודבוק בכלי נשרף לחלוטין. אמנם ליבון קל מועיל יותר מהגעלה, שבכוחו להפליט את הטעם הבלוע בכלי יותר מהגעלה, וגם לשרוף מקצת מהטעם שבלוע ודבוק בו. ולפעמים במקום שיש ספק אם הכלי צריך ליבון, ההוראה להסתפק בליבון קל. עוד תועלת ישנה בליבון קל, שכלי שיש לו חריצים שקשה לנקותם, ההגעלה אינה מכשירתו, מפני שההגעלה יכולה להוציא את הטעם הבלוע ודבוק בכלי אבל אינה יכולה להכשיר את שיירי המאכל שדבוקים בחריצים, אבל אם ילבן את הכלי ליבון קל, ויכוון את האש למקום החריצים, שיירי האוכל שבחריצים ישרפו והכלי יוכשר. אפשר לבצע ליבון קל גם על ידי הכנסת כלי לתוך תנור אפייה וחימומו על החום הגבוה למשך כחצי שעה.</p>
<p dir="RTL">ויש מקילים וסוברים שאין הכשרת כלי שבלע באור נצרכת בהכרח לליבון חמור, אלא הכל תלוי בדרגת החום, שכן הכלל 'כבולעו כך פולטו' חל גם על דרגת החום של הבליעה. ולכן אם הכלי בלע טעם איסור בחום של שלוש מאות מעלות - יוכשר בחום זה. ואם בלע בחום של מאתיים מעלות - יוכשר במאתיים מעלות, למרות שבחום של מאתיים מעלות הכלי אינו מתאדם ואינו מוציא ניצוצות. לפי דעתם, תבנית שבלעה איסור בחום התנור, אפשר להכשיר בחומו של אותו התנור. למעשה הלכה כדעת רוב הפוסקים, וכל כלי שבלע באור וחומו היה מעל יד סולדת, צריך הכשרה בליבון חמור. אמנם, בשעת הדחק וכשיש טעמים נוספים להקל, מתחשבים בדעת המקילים. <button type="button" id="1005" onclick="ok.performClick(id);">הערה 5</button></p>
<p dir="RTL">יש להדגיש, שבליעה חמורה באור מתקיימת רק כאשר המאכל על האש, כגון שחותכים בסכין מאפה שעומד על האש, אבל אם הורידו את המאפה מן האש, וחתכו אותו בסכין, למרות שהמאפה יבש, בליעת הסכין נחשבת בליעה קלה, והכשרתו בהגעלה.</p>
<a name="6"></a><h2 dir="RTL">ו - היתרא בלע - הכשרה לפסח</h2>
<p dir="RTL">מה שלמדנו שכלי שבלע באוּר צריך הכשרה באוּר הוא כאשר הבליעה היתה של דבר איסור. כגון שיפוד שצלו בו בשר טרף, שהואיל ובלע טעם איסור באוּר, הכשרתו בליבון. אבל אם בעת הבליעה הבשר היה כשר, ורק אחר כך הפך להיות אסור, אפשר להכשירו בהגעלה. דוגמא לכך, שיפוד שצלו בו בשר קרבן, לאחר שעבר יום, בשר הקרבן הופך להיות 'נותר' ואסור באכילה, וכן גם הטעם הבלוע בשיפוד הופך להיות 'נותר', ולכן אסור להשתמש בשיפוד בלא הכשרה. אבל אין צורך ללבנו אלא די להכשירו בהגעלה במים רותחים, מפני שבעת שנבלע טעם הבשר בשיפוד, הבשר היה מותר באכילה. <button type="button" id="1006" onclick="ok.performClick(id);">הערה 6</button></p>
<p dir="RTL">לפי זה תבניות אפיה, שטעו ואפו בהן פעם חלבי ופעם בשרי, דינן תלוי בשאלה האם עברו עשרים וארבע שעות בין האפייה הבשרית לחלבית. אם אפו בה בשר ולפני שעברו עשרים וארבע שעות אפו בה חלב, המאפה נאסר באכילה, משום שנתערב בו טעם בשר משובח, וכן התבנית בלעה טעם איסור, והכשרתה בליבון חמור. אבל אם עברו עשרים וארבע שעות בין אפיית הבשר לחלב, הרי שטעם הבשר כבר נפגם, ולכן המאפה החלבי כשר לאכילה. ואף שחכמים קבעו שצריך להכשיר את התבנית, כיוון שבפועל לא בלעה איסור, אפשר להכשירה בהגעלה בלבד. אמנם כיוון שרגילים להכניסה לתנור אפייה, נוח וטוב להכשירה בליבון קל, על ידי הכנסתה לתנור והפעלתו על החום הגבוה ביותר למשך חצי שעה, שכבר למדנו שליבון קל מועיל יותר מהגעלה. <button type="button" id="1007" onclick="ok.performClick(id);">הערה 7</button></p>
<p dir="RTL">לגבי חמץ נחלקו גדולי הראשונים, יש אומרים שבליעת החמץ במשך כל השנה נחשבת לבליעת היתר, שהרי מותר בכל השנה לאכול חמץ, וממילא אפשר להכשיר את תבניות האפייה לפסח בהגעלה בלבד. ולדעת רוב הפוסקים, החמץ נקרא איסור, ואף שבמשך כל השנה מותר לאוכלו לכתחילה, מכל מקום לגבי פסח הוא נחשב תמיד לאיסור, שגם מאכל שהחמיץ לפני פסח שם חמץ עליו ואסור לאוכלו בפסח. ולכן צריך להכשיר את התבניות בליבון חמור. וכן נפסק בשולחן ערוך (תנא, ד). אמנם בשעת הדחק כשיש סיבות נוספות להקל, פעמים שסומכים על שיטת המקילים (מ"ב תנא, כח). <button type="button" id="1008" onclick="ok.performClick(id);">הערה 8</button></p>
<a name="7"></a><h2 dir="RTL">ז - כלים שעלולים להינזק בליבון ודין תבניות</h2>
<p dir="RTL">כפי שלמדנו מגמת הליבון לשרוף את כל הטעם הבלוע ודבוק בדפנות הכלי, לשם כך צריך לחמם את הכלי לדרגת חום גבוהה מאוד, עד שבמתכות הישנות הכלי מתאדם או שיוצאים ממנו ניצוצות של אש. ובמתכות החדשות צריך לחמם אותו לחום של כ-400 מעלות צלזיוס. אלא שיש כלים שעלולים להתקלקל בכך, ואותם אסור להכשיר בליבון, שמא המלבן יחוס על כליו ולא ילבנם כראוי. וכפי שאסור להכשיר כלי חרס שבלע דבר איסור או חמץ בליבון, משום שהליבון עלול לבקע אותו. וגם הגעלה אינה מועילה לו, מפני שהרכבו המיוחד גורם לכך שהוא בולע טעמים ואינו פולטם כראוי. ורק על ידי החזרתו לכבשן האש אפשר להכשירו, משום שבכבשן האש כבר לא ניתן לחוס על כלי החרס, שהאש החזקה בוערת שם בכל עוצמתה, ואזי אם הכלי ישרוד - יוכשר (שו"ע תנא, א; מ"ב יג-יד).</p>
<p dir="RTL">וכן סירי פלא שאופים בהם עוגות, בולעים באוּר וכדי להכשירם יש ללבנם ליבון חמור, וכיוון שיש חשש שלא יחזיקו מעמד בליבון חמור, אין דרך להכשירם לפסח (ואם אפו בהם רק עוגות בחושות, יש מקום להקל בהגעלה, כמובא בהלכה ד).</p>
<p dir="RTL">וכן תבניות אפייה של תנורים ביתיים ניזוקות מאוד בליבון חמור, מראן מתכער וצורתן מתעקמת, עד שלרוב האנשים אינן ראויות יותר לשימוש, ולכן אין להכשירן בליבון. ויש תבניות תעשייתיות שאינן ניזוקות כל כך בליבון, ואפשר ללבנן לפסח. ויתכן שלאדם היודע בעצמו שלא מפריע לו שצורתה של התבנית תתעקם ותתכער, מותר בשעת הצורך ללבן תבנית אפייה. ולמעשה ראוי לשאול שאלת חכם. <button type="button" id="1009" onclick="ok.performClick(id);">הערה 9</button></p>
<a name="8"></a><h2 dir="RTL">ח - כללי ההגעלה</h2>
<p dir="RTL">כפי שלמדנו, סיר שבישלו בו מאכל, טעם המאכל נדבק ונבלע בדפנותיו, שזה הוא כוחו של הבישול לערב את הטעמים השונים זה בזה, וכמו שבכח הבישול לערב את טעם הבשר בתפוחי אדמה, כך הוא מבליע ומדביק את טעם התבשיל בדפנות הסיר.</p>
<p dir="RTL">אלא שיש דרגות שונות של בישול, והכלל הוא: כבולעו כך פולטו, אם הבליעה היתה בדרגת בישול חזקה, גם ההכשרה צריכה להיות בדרגה חזקה. ובכל אופן אם חום התבשיל היה פחות מיד סולדת (45 מעלות), אין חשש בליעה, ואין צורך להכשירו בהגעלה. נמנה את דרגות ההכשרה:</p>
<p dir="RTL"><strong>כלי ראשון שעל האש</strong> : זו דרגת הבישול החזקה ביותר, שכן האש ממשיכה לחמם את התבשיל ולגרום לטעמים השונים שבו להיבלע זה בזה ובדפנות הסיר. וכבולעו כך פולטו. כדי להכשירו צריך להכניס את כולו לתוך כלי ראשון שעומד על האש והמים שבו רותחים. ויש להדגיש, שאף אם בעת בליעת האיסור או החמץ, המים שבכלי לא רתחו, בהכשרה צריך שהמים ירתחו, משום שהכלל "כבולעו כך פולטו" חל רק על סוג הבליעה, כלי ראשון או שני, אבל משעה שמדובר בכלי ראשון שעל האש, ההכשרה צריכה להיות ברתיחה, כדרך שימושו של כלי ראשון שעל האש.</p>
<p dir="RTL"><strong>כלי ראשון שאינו על האש</strong> : כלי שהתחמם על האש ואח"כ הסירוהו מהאש או שכיבו את האש תחתיו. בכוח כלי זה לבשל מעט, שאם יניחו בתוכו דבר מאכל יבשל אותו מעט, מפני שהוא אוצר בתוכו חום מהאש, אולם כיוון שחומו הולך ונחלש, גם כוח בישולו נחלש. וכבולעו כך פולטו, הכשרתו בכלי ראשון שאינו על האש שהמים שבתוכו עדיין חמים מאוד.</p>
<p dir="RTL"><strong>עירוי מכלי ראשון</strong> : בכוחו לבשל כדי קליפה, ואם עירו מרק חמץ על קערה, טעם החמץ נבלע בקליפת הקערה, אבל לא בכל עובייה. וכן הכשרתה בעירוי רותחים מכלי ראשון.</p>
<p dir="RTL"><strong>כלי שני</strong> : הוא תבשיל חם שנתבשל תחילה על האש ואח"כ העבירוהו מן הכלי שעמד על האש לכלי אחר. נחלקו הפוסקים אם בכוחו להבליע טעם בקליפת המאכלים והכלים. למשל אם הניחו סכו"ם בתוך הכלי השני, יש אומרים שלא יבלע טעם ויש אומרים שיבלע. לגבי שאר האיסורים נפסק, שראוי לכתחילה להגעילם, ולגבי פסח, משום חומרת חמץ, שצריך להגעילם (שו"ע יו"ד קה, ב; או"ח תנא, ה; כה"ח כ).</p>
<p dir="RTL">ואף בכלי שלישי והלאה, יש מחמירים שכל זמן שחום התבשיל כחום שהיד סולדת ממנו, הכלי בולע טעם מהתבשיל וצריך להכשירו כדרך שימושו. ורוב הפוסקים מקילים שאינו צריך הכשרה אלא ניקיון בלבד. ומשום חומרת חמץ, לכתחילה נוהגים להחמיר להכשירו בהגעלה. <button type="button" id="1010" onclick="ok.performClick(id);">הערה 10</button></p>
<a name="9"></a><h2 dir="RTL">ט - אם הולכים אחר הבליעה החמורה או רוב תשמישו</h2>
<p dir="RTL">לדעת בעל השולחן ערוך (או"ח תנא, ו), כלי שהשתמשו בו לפעמים בכלי ראשון ולפעמים בכלי שני, הכשרתו צריכה להיות כפי רוב תשמישו. אם ברוב הפעמים השתמשו בו בכלי שני, אפשר להכשירו בכלי שני. וכן אם לפעמים השתמשו בו באוּר ורוב הפעמים בכלי ראשון, אפשר להכשירו בכלי ראשון. וכן אם לפעמים השתמשו בו בכלי ראשון ורוב הפעמים בצונן, הכשרתו בצונן. ולדעת הרמ"א הולכים אחר תשמישו החמור.</p>
<p dir="RTL">למשל, כף שבדרך כלל משמשת לאכילת מרק בכלי שני, ולפעמים מערבים בה תבשיל שעומד על האש, לדעת השולחן ערוך הכשרתה כפי רוב תשמישה, ולכן אפשר להגעילה בכלי שני; ולדעת הרמ"א הגעלתה בכלי ראשון כפי בליעתה החמורה.</p>
<p dir="RTL">טעמו של הרמ"א, שהואיל ופעם אחת הכלי בלע באופן חמור, הדרך היחידה להוציא את אותה הבליעה בהכשרה שבאותה דרגה. ודעת השולחן ערוך מבוססת על כך שהכשרת הכלי נעשית לאחר שעברו עליו עשרים וארבע שעות, שאז הטעם הבלוע בו פגום, ומן התורה אינו צריך הגעלה, וחכמים הם שחייבו להכשיר כל כלי שבלע טעם איסור, שאם יתירו להשתמש בכלי שעברו עליו עשרים וארבע שעות, יש חשש שיטעו וישתמשו גם בכלים שעדיין לא עברו עליהם עשרים וארבע שעות. אלא שחכמים חייבו להכשירו כפי רוב תשמישו ולא כפי תשמישו החמור ביותר.</p>
<p dir="RTL">למעשה, לכתחילה נוהגים להחמיר להכשיר כל כלי כתשמישו החמור. ויתר על כן, גם אם תשמישו החמור בעירוי, המנהג כיום להכשיר את כל הכלים בכלי ראשון שעל האש, שמא השתמשו בו בכלי ראשון שעל האש ושכחו זאת. אולם בשעת הדחק, אפשר להקל להכשירו כרוב תשמישו (מ"ב תנא, מז; כה"ח ק).</p>
<p dir="RTL">כשמיעוט תשמישו באוּר ורוב תשמישו בכלי ראשון, גם לרמ"א אפשר להכשירו בליבון קל בלבד (מ"ב מח). ואם יש חשש שגם ליבון קל יפגע בכלי, הרי זה כמצב של דיעבד ואפשר להכשירו כרוב תשמישו בכלי ראשון (כה"ח קח). <button type="button" id="1011" onclick="ok.performClick(id);">הערה 11</button></p>
<a name="10"></a><h2 dir="RTL">י - ניקוי הכלים והכנתם להגעלה</h2>
<p dir="RTL">צריך לנקות היטב את הכלי לפני הכשרתו בהגעלה, מפני שהמים הרותחים מוציאים את הטעמים הבלועים ודבוקים בכלי, אבל אינם מנקים את הכלי משיירי המאכלים שדבוקים בו. ואם הגעיל בלא שהוציא מהכלי את כל שיירי המזון, לא הועילה הגעלתו כלום, ועליו לנקות את הכלי ולחזור להגעילו.</p>
<p dir="RTL">כלי שיש בו חריצים שאי אפשר להוציא מתוכם את שיירי המזון, ישרוף באש את הנמצא בחריצים (כדרך ליבון קל). ועדיף לעשות זאת לפני ההגעלה (מ"ב תנא, כה; ועי' כה"ח קס). כאשר הכלי עלול להינזק בכך, אפשר להשרותו במים עם אקונומיקה או סבון למשך זמן מה, שעל ידי כך שיירי המזון יפגמו ולא יהיו ראויים כלל לאכילה, ואח"כ יגעיל את הכלי. <button type="button" id="1012" onclick="ok.performClick(id);">הערה 12</button></p>
<p dir="RTL">גם את ידיות הכלים צריך להכשיר, מפני שבכלי מתכות, כשגוף הכלי מתחמם נמשך החום גם לידיות שלו, ואם הגיעו לחום שהיד סולדת ממנו, נחשב כל הכלי כולל הידיות ככלי שהשתמשו בו באיסור, וכולו צריך הכשר. ואף ידיות של כלי עץ צריך להכשיר, ואף שאינן מתחממות כל כך, פעמים רבות התבשיל גולש או ניתז על ידיות הכלים וטעמו נבלע ונדבק בהן. לפיכך צריך להגעיל את הכלי ואת ידיותיו (שו"ע תנא, יב; מ"ב סח). אמנם גם כשהכלי עצמו בלע בחום של כלי ראשון על האש, את הידיות אפשר להכשיר בעירוי מכלי ראשון, מפני ששימושן ובליעתן אינה כחומרת כלי ראשון שעל האש (רמ"א תנא, יב).</p>
<p dir="RTL">בסירים רבים הידיות מחוברות בברגים, ובתוך חריצי הידיות ישנם שיירי מזון, ולפני הגעלת הסיר צריך לפרק את הברגים כדי להוציא את כל שיירי המזון. כשקשה לעשות זאת, אפשר להשרות את מקום הידיות במים עם אקונומיקה או חומר מפגל אחר, כדי ששיירי המזון ששם יפגמו לגמרי. <button type="button" id="1013" onclick="ok.performClick(id);">הערה 13</button></p>
<a name="11"></a><h2 dir="RTL">יא - טעם ההמתנה עשרים וארבע שעות לפני ההגעלה</h2>
<p dir="RTL">נוהגים שלא להגעיל כלים בני יומם, היינו בתוך עשרים וארבע שעות מאז שבלעו את האיסור. מפני שבכל עשרים וארבע השעות שאחר בליעת האיסור - הטעם הבלוע ודבוק בכלי עדיין נשאר משובח, ואם לא יהיה במים פי שישים יותר מעובי דפנות הכלי, נמצא שהמים יקבלו את טעם האיסור, ויבליעו אותו בחזרה בדפנות הכלי, וההגעלה לא תועיל. אבל אם ימתינו עשרים וארבע שעות, הטעם שבכלי נפגם, וגם אם לא יהיה במים פי שישים כנגד הכלי, הכלי הוכשר, מפני שהטעם הפגום שבכלי יפלט למים, ואף אם הכלי יחזור ויבלע ממנו, כיוון שהוא טעם פגום, אינו אוסר את הכלי. שכן רק אם הטעם שנבלע בתחילה היה משובח הכלי נאסר, ואיסורו נמשך גם אחר שהטעם הבלוע בו נפגם, אבל אם בתחילת הבליעה כבר היה טעמו פגום, הכלי אינו נאסר.</p>
<p dir="RTL">עוד יש לחשוש שאם יגעילו באותם המים כלים בשריים וחלביים, יפלטו למים טעם טוב של בשר וטעם טוב של חלב, ואם לא יהיה במים פי שישים יותר מאחד מהם, הטעמים לא יתבטלו בשישים ויתערבו זה בזה ויאסרו את המים ואת הכלים שיגעילו בהם, מפני שיבלעו טעם בשר וחלב ביחד. אבל אחר שיעברו עשרים וארבע שעות, טעמי הבשר והחלב שייפלטו מהכלים יהיו פגומים ולא יאסרו את המים והכלים, מפני שנותן טעם לפגם מותר (שו"ע תנב, ב, מ"ב שם). מסיבה זו, גם הכלי שמגעילים בתוכו צריך שלא יהיה בן יומו מבליעת בשר או חלב או חמץ.</p>
<p dir="RTL">במקומות הגעלה ציבוריים נוהגים שלא לסמוך על האנשים שישהו את כליהם עשרים וארבע שעות לפני ההגעלה, וכדי להימנע מתקלות, מוסיפים למים חומר מפגל כדוגמת אקונומיקה או סבון נוזלי, ועל ידי כך כל טעם שייפלט מהכלים ייפגם מיד, ואף אם יחזור ויבלע בכלים, כיוון שהוא פגום, אינו אוסר את הכלים. <button type="button" id="1014" onclick="ok.performClick(id);">הערה 14</button></p>
<a name="12"></a><h2 dir="RTL">יב - הגעלת הכלים בפועל</h2>
<p dir="RTL">מי ההגעלה צריכים להיות רותחים ממש, ותנאי זה מעכב לכלים שבלעו ברמה של כלי ראשון על האש, וכפי שלמדנו, לכתחילה נוהגים להגעיל את כל הכלים בכלי ראשון שעל האש.</p>
<p dir="RTL">צריך להשהות את כל הכלי בתוך המים למשך כמה שניות. <button type="button" id="1015" onclick="ok.performClick(id);">הערה 15</button></p>
<p dir="RTL">לפעמים הכנסת הכלים מקררת מעט את המים עד שהם מפסיקים לרתוח, ואזי יש להשהות את הכלים במים עד שיחזרו לרתוח. המכניס שני כלים בבת אחת למים הרותחים, צריך לנערם מעט כדי שהמים הרותחים יכנסו ביניהם (עפ"י שו"ע תנב, ג-ד).</p>
<p dir="RTL">כלי שלא ניתן להכניס את כולו למים, אפשר להגעיל תחילה את חציו האחד ואח"כ את חציו האחר (שו"ע תנא, יא).</p>
<p dir="RTL">נוהגים לכתחילה לשטוף את הכלים במים קרים אחר ההגעלה, כדי שלא ישארו עליהם מים חמים שיגרמו לכלים לחזור ולבלוע את הטעם שנפלט בהגעלה. אבל אין זה מעכב, מפני שנוהגים להגעיל את הכלים אחר עשרים וארבע שעות מהשימוש האסור או במים שיש בהם טעם פגום, שאפילו אם יחזור הכלי ויבלע טעם מהמים, לא יפסל (שו"ע תנב, ז; מ"ב לד). ולכן כלים שעלולים להינזק ככלי זכוכית - אין לשטוף במים קרים. וכן כשקשה לבצע את השטיפה במים קרים - אין חובה לטרוח על כך.</p>
<p dir="RTL">יש חוששים להגעיל את כליהם, אבל באמת תהליך ההגעלה פשוט, ונחזור על שלביו בקיצור: תחילה מנקים את הכלי וממתינים עשרים וארבע שעות משעת בליעת האיסור. אח"כ מטבילים את הכלי במים הרותחים. אם אפשר להוציאו ולשוטפו מיד במים קרים מה טוב, ואם קשה, אפשר לכבות את האש מתחת לסיר המים הרותחים ולהמתין עד שיתקרר מעט, ואז שופכים את המים החמים ושוטפים מעט את הכלי שהוגעל. אפשר להשתמש לצורך ההגעלה בכל אחד מסירי המטבח, וממתינים עשרים וארבע שעות מהבישול האחרון להגעלה או מוסיפים סבון למים כדי לפוגמם. <button type="button" id="1016" onclick="ok.performClick(id);">הערה 16</button></p>
<a name="13"></a><h2 dir="RTL">יג - הגעלת סירים</h2>
<p dir="RTL">סיר שבישלו בו חמץ, כגון מרק גריסים, כבר למדנו שכדי להכשירו לפסח צריך להטבילו בתוך מים רותחים, שעל ידי המים הרותחים שיקיפוהו מכל צדדיו - יפלט ממנו טעם החמץ. ואמנם על פי הכלל 'כבולעו כך פולטו' לכאורה היה ניתן להכשירו על ידי הרתחת מים בתוכו, שכשם שבלע כך יפלוט. אלא שברור לנו שבמשך השנה קרה שהתבשיל גלש, ואזי טעמו נבלע גם בשפתו העליונה של הסיר, וטעם זה לא יצא על ידי הרתחת המים בתוך הסיר. ולכן הכשרתו לפסח צריכה להיות על ידי הכנסתו לתוך דוד גדול מלא מים רותחים.</p>
<p dir="RTL">במקרה שלא ניתן למצוא כלי גדול שאפשר להטביל בתוכו את הסיר שרוצים להכשיר לפסח, כתבו הפוסקים שימלאו אותו במים וירתיחום, ובמקביל ילבנו אבן, וכשהמים ירתחו, יכניסו לתוכם את האבן המלובנת, והיא תגרום לכך שמים רבים יצאו וישפכו על כל צידי הסיר ויגעילו את שפתו ואת צידו החיצוני. וכל זה מועיל בכלי שבלע דרך גלישה, אבל אם הכלי הוכנס לתוך כלי אחר ושם נבלע בו טעם, הרי בליעתו בתוך כלי ראשון, והגעלה בדרך של גלישה לא תועיל, אלא צריך להגעיל את כולו בתוך מים רותחים (שו"ע תנב, ו; מ"ב לא).</p>
<p dir="RTL">במטבחים ביתיים קשה להכין אבן מלובנת, לפיכך אפשר להציע שבמקום להכין אבן מלובנת, ירתיחו מים בכלי קטן, ובשעה שהסיר הגדול יתחיל לרתוח ישקיעו מעט את הכלי הקטן במרכז הכלי הגדול, ויגרמו בזה למים הרותחים שבסיר הגדול לגלוש ולהגעיל את כל שפת הכלי וצידו החיצוני.</p>
<p dir="RTL" style="text-align: justify;">בסירים רבים ניתן לפרק את הידיות, ונכון לעשות זאת ולהגעיל גם את הידיות והברגים. אמנם אם לא פירקו את הידיות ושטפו סביבם עם הרבה סבון והגעילום - הסיר הוכשר.</p>
<p style="text-align: justify;">עוד בעיה ישנה בסירים רבים, שיש להם קיפול בקצוות הסיר והמכסה, ולפעמים תקועים שם שיירי מאכל. לכתחילה נוהגים להבעיר אש במבער (ברנר) על קצוות הסיר והמכסה, כדי לשרוף את השיירים שנותרו שם. אבל אין צורך לדקדק ולהאריך בליבון זה, מפני שאחר שהסיר עובר את כל השטיפות והניקיונות עם הסבון, טעמם של שיירי המאכלים שנותרו שם נפגם ונפסל ממאכל כלב, ואין עליו דין חמץ. בשעת הצורך, מי שאין לו דרך ללבן מעט את קפלי הסיר, יכול להסתפק בהגעלה בלא ללבן את צידיו.</p>
<p style="text-align: justify;"><button type="button" id="1017" onclick="ok.performClick(id);">הערה 17</button></p>
<a name="14"></a><h2 dir="RTL">יד - בליעה בכבוש והכשרתו</h2>
<p dir="RTL">כלים שהניחו בהם דברי חמץ קרים, אינם צריכים הגעלה במים רותחים, ודי להכשירם לפסח על ידי שטיפה טובה. למשל, כוסות ששתו בהם בירה, שכידוע היא חמץ גמור, אפשר להכשיר על ידי שטיפה טובה. מפני שכל זמן שהחמץ אינו חם בחום שהיד סולדת ממנו, אין הכלי בולע את טעם המאכל שבתוכו. קל וחומר שאם הניחו עוגיות חמץ על קערות וצלחות, שאפשר להכשירן לפסח בשטיפה טובה, מפני שבנוסף לכך שאין חומן חום שהיד סולדת בו הן גם יבשות, ובלא לחות הטעם אינו עובר לכלי, ורק צריך להסיר את כל הפירורים שאולי דבקו בכלי.</p>
<p dir="RTL">אבל אם השאירו את הבירה בכוס יותר מעשרים וארבע שעות, הרי זו כבישה, וטעם החמץ נבלע בה, שכלל אמרו חכמים: 'כבוש כמבושל', ולכן אסור להשתמש בה בפסח ללא הכשרה.</p>
<p dir="RTL">על ידי הגעלה במים רותחים ברור שאפשר להכשיר כלים אלו, שאם הגעלה מועילה לכלים שבלעו בבישול, קל וחומר שתועיל לכלים שבלעו בכבישה. וכיוון שבליעה בכבישה היא בליעה קלה יותר, אפשר גם להכשירם בהשריה של שלוש יממות במים. כלומר, מניחים את הכלי בתוך מים למשך יממה שלימה ברציפות, ואח"כ מחליפים את המים ומשהים את הכלי בתוכם עוד יממה, ושוב מחליפים את המים ומשהים בהם את הכלי עוד יממה. אמנם בדרך כלל אין בשיטת הכשרה זו תועלת, שכן יותר מהר וקל להכשיר את הכלים בהגעלה במים רותחים, אבל לכלים שעלולים להיפגם במים רותחים, הפתרון של השהייה במים למשך שלוש יממות יכול להועיל מאוד.</p>
<p dir="RTL">עוד חשוב לציין, שאם המשקה הוא חריף, כמו וויסקי למשל, לדעת כמה פוסקים, כבר בשמונה עשרה דקות, טעם החמץ שבוויסקי נבלע בכוס. והרוצה להשתמש בה בפסח צריך להכשירה באחד משני האופנים הנזכרים. <button type="button" id="1018" onclick="ok.performClick(id);">הערה 18</button></p>
<div style="display:none;"><br clear="all" /><hr align="right" size="1" width="33%" />
<div id="ftn1">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref1" name="_ftn1"> [1] </a> . לא ניתן לחשב בדייקנות כמה טעם נבלע בדפנות, וכמה טעם הדפנות פולטות, שיש כלים ככלי חרס שבולעים יותר, ויש כלים ככלי מתכת שבולעים פחות ולעיתים הטעם רק נדבק בדפנותיהם. יש טעמים שנבלעים יותר ויש פחות, ויש מאכלים שגם כאשר רק מעט מהם נדבק בדופן טעמם חזק מאוד. וכיוון שמדובר בספק תמידי שאין לנו דרך לפותרו, קבעו חכמים שכדי לצאת מהספק יש להחשיב את כל דופן הכלי כאילו היא מלאה בטעם התבשיל. ולכן אם בישלו בסיר בשר טרף, ואח"כ בישלו בסיר בשר כשר, אנו מתייחסים לדופן הסיר כבלועה כולה בטעם בשר טרף, ואח"כ כשיבשלו בו בשר כשר, כל טעם הטרף יכנס לתוך הבשר הכשר. וכיוון שבכל הסירים והכלים שלנו, אין בתכולת הסיר פי שישים מעובי הדפנות, יוצא שבכל עת שיבשלו מאכל בתוך סיר שבלע דבר איסור, כל מה שיתבשל בסיר יאסר, מפני שאין בתכולת הסיר פי שישים יותר מעובי דפנות הסיר. ואף אם יבשלו בו עוד פעם דבר כשר, גם הוא יאסר, כי אולי בבישול הראשון לא נפלט טעם איסור, וכל הטעם נפלט בבישול השני. זה הכלל, בכל ספק תמידי, שלעולם לא נוכל לשער באופן מוחלט כמה טעם נבלע וכמה טעם נפלט, יש לילך לחומרא.</p>
</div>
<div id="ftn2">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref2" name="_ftn2"> [2] </a> . כך דעת רוב הפוסקים שהמבשל במזיד בסיר שצריך הגעלה, קנסו אותו חכמים ואסרו את המאכל על המבשל ועל אלו שבישל עבורם, כמבואר בכנה"ג יו"ד קכב, בהגה"ט כו. ועי' דרכ"ת יו"ד קכב, ה, ויבי"א ח, יו"ד יד, וס' הגעלת כלים לפסח, מבוא ב' (עמ' יז).</p>
</div>
<div id="ftn3">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref3" name="_ftn3"> [3] </a> . עפ"י פר"ח תנא, יא, והעתיקו שועה"ר תנא, לו, וז"ל: "כיוון שאין העיסה רוחשת בשמן או בשומן, והרי נבלע בה החמץ ע"י האור בלבד". וכ"כ ביחו"ד א, ז. לפי זה <strong>סיר שמכינים בו ג'חנון או קוגל</strong>, נחשבת בליעתו באור, שאין שם שמן או נוזלים רוחשים. (ועי' בהגעלת כלים לפסח, ה, כג ובמילואים שם). ואם מיעוט תשמישו של אותו הסיר לג'חנון או הקוגל, אפשר בשעת הצורך להגעילו ברותחים, על פי המבואר להלן בהלכה ט'.</p>
<p dir="RTL">סיר שבישלו בו דבר איסור שהתייבש ונשרף, אף שבפועל הבליעה בסוף היתה באור, הכשרתו בהגעלה, שהולכים לפי הכללים, שכלי שתחילת תשמישו בנוזלים - הכשרתו בנוזלים. שכן יסוד ההלכה בגזרת הכתוב שהכשרת הכלים כדרך שימושם, ולכן הולכים אחר רוב תשמישו (להלן ט). ואין לחוש לטעם כי סתם כלים לא בני יומם.</p>
</div>
<div id="ftn4">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref4" name="_ftn4"> [4] </a> . בבאו"ה תנא, יא, סיכם שלדעת רוב הפוסקים אפשר להכשיר מחבת בהגעלה. בשו"ע יו"ד קכא, ד, פסק שבשאר איסורים צריכה ליבון, ואילו בפסח די בהגעלה. והרבה אחרונים פירשו, שלגבי פסח צרף את הדעה הסוברת שחמץ לפני הפסח נחשב היתרא, ולכן הכריע להקל כדעת רוב הפוסקים המתירים להכשיר מחבת בהגעלה. וכ"כ הש"ך והגר"א שם ביו"ד. והרמ"א הסכים שמדינא אפשר להכשיר את המחבת לפסח בהגעלה אלא שראוי להכשירה בליבון קל, וכן נוהגים לכתחילה. גם האחרונים נחלקו בזה, לפר"ח ור' חיים בן עטר צריכה ליבון, הואיל ולמעשה חמץ נחשב איסורא בלע. לעומתם הגר"ז מתיר לכתחילה בהגעלה.</p>
<p dir="RTL">כתבתי שלכתחילה יכשירו בליבון קל, ואף שלכאורה לסוברים שצריך ליבון רגיל ליבון קל לא יועיל, יש מי שסובר שליבון קל מועיל כליבון חמור (יתכן שזו דעת ר' אביגדור המובא בהגה"מ). ועוד שיש סוברים שהכלל כבולעו כך פולטו חל גם על רמת החום בליבון, כמבואר בהלכה הבאה, וממילא ליבון קל מספיק מפני שהוא לפחות ברמת החום של הבליעה. ונכון להצריך ליבון קל, מפני שלפעמים יש במחבתות חריצים שקשה לנקות, ואזי גם לסוברים שהכשרת המחבת בהגעלה, יש צורך בליבון קל כדי לבער את השיירים שבחריצים. אמנם בדיעבד אפשר לסמוך על רוב הפוסקים הסוברים שאפשר לנקותה היטב ולהכשירה בהגעלה, ובמיוחד שאחר עשרים וארבע שעות הוא ספק דרבנן.</p>
</div>
<div id="ftn5">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref5" name="_ftn5"> [5] </a> . דין ליבון חמור וקל מבואר בשו"ע ורמ"א תנא, ד, ובמ"ב שם. ואמנם נראה שדעת ר' אביגדור המובאת בהגה"מ למאכלות אסורות יז, ה, שליבון קל מועיל כליבון חמור. אבל דעתו אינה מוסכמת על שאר הפוסקים.</p>
<p dir="RTL">כדי להכשיר את החריצים, צריך לכוון את האש אליהם (שועה"ר תנא, טז; יט). ועי' בט"ז תנא, ח, שיש סוברים שליבון קל הוא שהצד השני יגיע לחום שהיד סולדת. ואין הלכה כמותם, אלא ליבון קל הוא חום כזה שקש ישרף בצד השני של הכלי, כמבואר ברמ"א תנא, ד, ובמ"ב לא, ובאחרונים.</p>
<p dir="RTL">לרוה"פ כלי שבלע באור, אפילו חומו היה רק בחום שהיד סולדת, הכשרתו בליבון חמור שיצאו ניצוצות מהכלי. אולם יש מקילים כמובא למעלה, וכ"כ בערוגת הבושם קיט, ולכך נוטה במנחת יצחק ג, סו.</p>
</div>
<div id="ftn6">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref6" name="_ftn6"> [6] </a> . יסוד החילוק בין היתרא בלע לאיסורא בלע מבואר בע"ז עו, א. והעניין, שההגעלה מוציאה את רוב הטעם הבלוע ודבוק בדפנות הכלי, אלא שאם הבליעה היתה של דבר איסור, כיוון שהכלי הוחזק באיסור, כדי להכשירו חייבים לבער את כל הטעם שבלע, אבל כשהבליעה היתה של דבר היתר, לא הצריכו להוציא גם את הטעם הקלוש שנותר אחר ההגעלה. ודבר זה מסור לחכמים, מפני שאחר עשרים וארבע שעות הטעם הבלוע נפגם, ורק מדברי חכמים צריך להוציאו, וכשהבליעה היתה בהיתר לא הצריכו זאת. לפי טעם זה אפשר להקל כאשר בלע היתרא רק אחר שעברו עשרים וארבע שעות.</p>
</div>
<div id="ftn7">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref7" name="_ftn7"> [7] </a> . דין זה מבואר יפה בקצוש"ע לרב פפויפר בשר בחלב ח"ב פ"ב, עפ"י רמ"ע מפאנו צו, וחת"ס יו"ד קי. ועי' בכה"ח תנא, ע, שפרט השיטות, ואף שרבים המקילים בהגעלה נטה להצריך ליבון קל בכלים שאינם מתקלקלים בזה. לגבי האפשרות לבצע ליבון קל בתוך תנור אפייה, עי' בקצוש"ע שם פי"ב הערות 7 ו-10. עוד נראה להקל בצירוף הדעה שכבולעו כך פולטו גם לגבי חום האור, ואחר יממה הוא ספק דרבנן, ולכן אפשר להורות לכתחילה ללבן ליבון קל בתנור אפיה.</p>
</div>
<div id="ftn8">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref8" name="_ftn8"> [8] </a> . עי' בס' הגעלת כלים מבוא ז', שם מנה בפירוט שיטות הראשונים. בין המחמירים: רי"ף, רא"ש, ר"ן, רשב"א. ובין המתירים: רמב"ם, ר"ת, או"ז.</p>
</div>
<div id="ftn9">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref9" name="_ftn9"> [9] </a> . בפמ"ג משב"ז סו"ס תנב מבואר שכשיש סכנת נזק חלקי - מותר ללבן. אולם לגבי תבניות אפייה, מדובר בנזק שעלול לגרום לרוב האנשים לזרוק את התבנית, ולכן אין להכשירן, למרות שבפועל גם לאחר הליבון שמקלקל את יופיין אפשר עוד להשתמש בהן (וכ"כ בספ"כ ח, מ; וס' הגעלת כלים ה, ו; יג, שטו). ויש רבנים שנוטים להקל בזה, ונטייתי להחמיר במקום שאין הכרח גמור. אמנם בשעה"ד אפשר לסמוך על ערוגת הבושם המובא בהערה 5.</p>
</div>
<div id="ftn10">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref10" name="_ftn10"> [10] </a> . כלי ראשון שעל האש, הכשרתו תמיד ברתיחה, בין אם בעת הבליעה חומו היה רק מעט מעל יד סולדת, ובין אם היה בסיר לחץ שחומו יותר ממאה מעלות (ט"ז יו"ד צד, ג, והתבאר יפה בקצוש"ע בשר בחלב ח"ב לרב פפויפר ביאור א). אמנם יש סוברים שגם בכלי ראשון שעל האש אומרים לגבי דרגת החום כבולעו כך פולטו, ואם בלע בחום של שמונים מעלות יפלוט בחום זה (עי' שועה"ר תנא, כה; כה"ח פב; ספ"כ א, ד).</p>
<p dir="RTL">לגבי כלי ראשון שאינו על האש, דעת רוה"פ שחום ההכשרה צריך להיות בחום שהיד סולדת בו. וכ"כ מ"א או"ח תנא, ז, פר"ח תנב, ג, פמ"ג תנא מש"ז ט'. אמנם בספ"כ א, ד, הזכיר דעות שצריך שההכשרה תהיה לפחות בחום הבליעה, ולכן כדי לצאת מספק טוב להגעיל ברותחים ממש. הסתפקו לגבי חום שהיד סולדת בו בין 45 מעלות ל-71 מעלות (עי' בפנה"ל שבת י, ד), וכדי להכשיר צריך שיהיה לפחות 71 מעלות. ולחשש בליעה יש להחמיר מחום של 45 מעלות.</p>
<p dir="RTL">לעניין כלי שני, דעת רוה"פ שאינו בולע, אבל משום חומרת חמץ הצריכו להגעילו, ובדיעבד כשלא הגעילו אינו אוסר מאכל חם שהוכנס לתוכו (מ"ב תנא, יא). לגבי כלי שלישי, דעת רוב רובם של הפוסקים שאינם בולעים, ואע"פ כן יש שהחמירו בכל כלי ואפילו עשירי כל זמן שהיד סולדת ממנו, וכ"כ הפר"ח. ועי' בס' הגעלת כלים פ"ה, נב. וכן נוהגים לכתחילה.</p>
<p dir="RTL">נחלקו הפוסקים בדין גוש מאכל שהיד סולדת בו: לאיסור והיתר, רבנו יונה, מאירי, מהרש"ל, ש"ך ומ"א, גם אם יהיה בכלי שלישי כיוון שהוא אוצר את חומו דינו ככלי ראשון שאינו על האש. ולדעת תוס', ר"ן, רמ"א וגר"א, דינו כפי הכלי שבו הוא נמצא. ובענייני הגעלה נוהגים ממילא להכשיר במים רותחים על האש.</p>
</div>
<div id="ftn11">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref11" name="_ftn11"> [11] </a> . בין המקילים להכשיר כרוב תשמישו: רי"ף, רמב"ם, ר"ן ורשב"א. והמחמירים כתשמישו החמור הם: שאילתות, רש"י, תוס', ראבי"ה. ונחלקו בזה לגבי חמץ ולגבי שאר איסורים. לגבי חמץ יש צד נוסף להחמיר, שלדעת רמ"א תמז, י, נותן טעם לפגם אוסר בפסח, ולכן חייב להגעילו כבליעתו החמורה. ומאידך לגבי בליעה באוּר יש צד להקל למאן דאמר שחמץ היתרא בלע. ויש לדעת שקובעים רוב ומיעוט רק לפי שימוש החמץ הצריך הכשרה, שכלי ששימושו בצונן שלא בחמץ ופעם אחת השתמשו בו חמץ ברותחים, צריך הגעלה. אבל אם רוב תשמישו בחמץ בצונן, כמו שיש ושולחן, למרות שמיעוט תשמישו ברותחים, לשו"ע הכשרתו בצונן (בית דוד יו"ד סד; ספ"כ ז, יג, 55. וכ"כ לעניין שאר איסורים בשבט הלוי ו, קטז, ג, עפ"י פמ"ג ומהרש"ק. ובדברי מלכיאל ג, נו; וזקן אהרן יו"ד ב, מא, היקלו בשאר איסורים. ועי' בהגעלת כלים ד, ח-יז). וכיוון שמצינו שכה"ח תנא, ק וקז, כתב שנוהגים לכתחילה להחמיר כמיעוט, וגם לרמ"א תנא, ו, ומ"ב מז, בדיעבד אפשר לסמוך על דעת המקילים (עי' שעה"צ קמד, וס' הגעלת כלים ד, הערה יח, שלא כמשמע משועה"ר תנא, כח ולג, שהקולא רק בדיעבד); לכן כתבתי לכל המנהגים שנכון לכתחילה להחמיר כמיעוט תשמישו, ובשעת הדחק אפשר להקל. לגבי מזלגות שלעיתים משתמשים בהם באוּר, יש טעם נוסף להקל בהגעלה, משום שהמזלג שהשתמשו בו בטל ברוב המזלגות שלא השתמשו בהם באוּר.</p>
</div>
<div id="ftn12">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref12" name="_ftn12"> [12] </a> . פשוט שאחר ששיירי המזון שבחריצים ספגו טעם סבון אינם ראויים לאכילה ואינם נחשבים יותר לדבר איסור. ולכאורה קשה, שאחרונים רבים כתבו לעניין הסכינים העשויים משני חלקים, שאין אפשרות להכשירם מפני שיירי האוכל התקועים בחריץ שבין שני החלקים, ולא העלו אפשרות לפגום את האוכל התקוע שם (מ"א תנא, ה, וט"ז). ואולי לא היו מצויים חומרים מפגלים כאקונומיקה. (ואולי אפשר לחלק בין חריצים הקרובים לאוכל לחריצים רחוקים, כדוגמת חריצים בידיות הסיר, וחילוק זה כתב בשועה"ר תנא, כא, לעניין דיעבד כשלא הגעיל ידיות הכלי. ואולי אין לדייק כ"כ בדברי האחרונים אלא רק ללמוד שכשיש חריצים אי אפשר להסתפק בהגעלה. וצ"ע).</p>
</div>
<div id="ftn13">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref13" name="_ftn13"> [13] </a> . סיר שבישלו בו דבר איסור, אם ידוע שלא גלש וידיותיו לא התחממו, אין צריך להכשיר את הידיות, ולכן מספיק להרתיח מים בתוך הסיר, כמבואר בהמשך בהלכה יג. וכן אם הידיות התחממו אלא שהן מוברגות לסיר, אין הן נחשבות חטיבה אחת עם הכלי וגם אין הטעם עובר ממתכת למתכת, ואינן צריכות הגעלה. וכן כף חלבית שהוכנסה בטעות לסיר בשרי, צריך להגעיל את כל החלק שהיה בתוך התבשיל וגם את מה שהתחמם, ואת השאר אין צריך להגעיל. אבל בסיר חמץ צריך להגעיל גם את הידיות, כיוון שיש חשש שבמשך השנה ניתז חמץ על הידיות, וכן בכף חמץ, צריך להגעיל את כולה, ועי' מ"ב תנא, סח.</p>
</div>
<div id="ftn14">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref14" name="_ftn14"> [14] </a> . יסודות אלו נתבארו בשו"ע תנב, א-ב, ומ"ב א. נמצא שהרוצה להגעיל כלי חייב להקפיד על אחד משני תנאים, או שיעברו על הכלים עשרים וארבע שעות כדי שהטעם הבלוע בהם יהיה פגום, וגם אחר שיבלע מחדש בכלים לא יאסרם. או שיהיה במים פי שישים מעובי דפנות הכלי, שאז הטעם הנפלט בטל בשישים. אבל אם מגעילים שם כלים רבים, ברור שלא יהיה במים פי שישים מעובי כל הכלים. ונהגו שלא להגעיל כלי בן יומו, שמא יטעו ולא יהיה במים פי שישים (רמ"א תנב, ב, מ"ב כ). דינים אלו שייכים לכל בליעה של איסור. אולם לגבי חמץ, כתב שו"ע תנב, א, שאם מגעילים כלי חמץ לפני שהגיע זמן איסורו, אפילו אם הכלים בני יומם ואין במים פי שישים, ההגעלה מועילה, מפני שהחמץ באותו זמן מותר. ורק מפני טעם החמץ שבלע ממאכלי חמץ יש להכשירו, אבל מהטעם שנפלט למים וחזר ונכנס לכלי, שהוא נ"ט בר נ"ט (נותן טעם בן נותן טעם) אין צריך להגעילו. ורק צריך להיזהר שלא להגעיל ביחד כלי בשר וחלב בני יומם. והקשו על השו"ע, שהרי בסימן תנא, ד, פסק שצריך ללבן כלים שבלעו חמץ באור, נמצא שהכריע כדעת הסוברים שחמץ נקרא 'איסורא', והיאך פסק כאן שהוא 'היתרא' (לעיל ו). ואכן בעו"ש ופר"ח ובאור הגר"א סוברים שגם בכלי חמץ לפני זמן האיסור צריך להקפיד או שיהיה במים פי שישים או שהכלים יהיו לאו בני יומם. וכן נוהגים. (אולי אפשר לתרץ את השו"ע, שבדין הגעלת כלים מדובר בנ"ט בר נ"ט בר נ"ט, ובזה סמך על הדעה שהיתרא בלע. אבל לעניין ליבון מדובר רק על נ"ט אחד ולכן הכריע כאוסרים).</p>
<p dir="RTL">האם אפשר להגעיל כלים בתוך הפסח? לשו"ע מותר ובתנאי שהכלי לא יהיה בן יומו שטעמו הבלוע בו פגום, אבל אין מספיק שיהיה בו פי שישים, מפני שחמץ בפסח אינו בטל בשישים. ולרמ"א (תמז, י) נותן טעם לפגם אוסר בפסח בכלשהו, לכן אין דרך להגעיל כלים בפסח, ורק בליבון ששורף את הטעם אפשר להכשיר כלים בפסח.</p>
<p dir="RTL">לכתחילה אין מערבים במי ההגעלה שום חומר אחר, כמבואר ברמ"א תנב, ה, אמנם בדיעבד ההגעלה מועילה בכל משקה. וכתב מ"ב כו, בשם פמ"ג, שאם עוד לא הגיע הפסח, יגעילנו מחדש בלא חומר נוסף. אבל בהגעלות ציבוריות קשה לסמוך על כך שכל האנשים ישהו את כליהם עשרים וארבע שעות, ועיקר החשש מתערובת טעם בשר וחלב, ולכן נוהגים לערב במים סבון או אקונומיקה. ועי' בספ"כ ז, כ, ובהערות שרק אם המים נעשו מעובים מחמת החומרים הנוספים יש לחשוש לכשרות ההגעלה. ושם בהערה 7 כתב בשם חזו"א שעדיף להרבות בחומרים מפגלים כדי לצאת מספק תערובת בשר וחלב ומאן דאמר חמץ איסורא בלע.</p>
</div>
<div id="ftn15">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref15" name="_ftn15"> [15] </a> . יש לשים לב בעת ההגעלה שלא להשהות את הכלים במים הרותחים יותר מדי, שלא יחזרו לבלוע מה שפלטו; וגם לא זמן קצר מדי, שלא יספיקו לפלוט (שו"ע תנב, א; מ"ב ד). וכתב שם מ"ב שקשה לכוון זמן הנצרך שלא יהיה יותר מדי ולא פחות מדי, אולם "אם מגעיל אותם קודם זמן איסורו - אין צריך לצמצם, ויכול להשהות יותר במים". כי אז נותן טעם לפגם מותר, והחמץ בטל בשישים. עי' בכה"ח תנב, ב, שיש מהראשונים שכתבו להשהות את הכלים במים עד שיפלטו מה שבלעו, ויש שכתבו שיכניסם ויוציאם מיד. וכן נוהגים. וכתב פר"ח שמנהגם של ישראל תורה. ונראה שהמנהג להשהות כשלוש שניות בעוד שהמים רותחים.</p>
</div>
<div id="ftn16">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref16" name="_ftn16"> [16] </a> . מנהג אשכנז ומקצת מיוצאי ספרד שלא להחליף כלים בשריים לחלביים ולהיפך על ידי הגעלה, כדי שלא יתבלבלו וישכחו מה היה חלבי ומה בשרי. אבל כלי שנטרף והוצרך להגעלה, אחר ההגעלה מותר להחליף את שימושו. וכ"כ חת"ס קי, שאחר ההגעלה לפסח מותר להחליף את שימושו. המקבל כלי במתנה יכול להחליף שימושו בהגעלה (דרכי תשובה יו"ד קכא, נט). אפשר גם להקנות את הכלי לחבר ולחזור לקנותו, ואז להגעילו ולהחליף את שימושו. (כתב פמ"ג תנב, א"א יג, שבשעת הדחק מותר להחליף בהגעלה).</p>
</div>
<div id="ftn17">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref17" name="_ftn17"> [17] </a> . בדקנו קפלי סיר, ומה שהיה שם היה שחור, מכוער וטעמו פגום ביותר. ולכן גם בלא ליבון, אין בזה איסור. וכן מה שמצטבר ליד הידיות טעמו פגום ביותר, ולכן גם כשלא פירקו את הידיות - ההגעלה כשרה, וליתר בטחון יש לשטוף שם עם הרבה סבון. לגבי הגעלת סיר גדול שאין אפשרות להכשירו בסיר יותר גדול, יש שהציע לגרום לגלישת המים על ידי עירוי של מים רותחים מקומקומט שמחובר לחשמל, אלא שהעצה שכתבתי עדיפה, מפני שבעירוי - המים מתקררים מעט, ואילו כאן הסיר כולו רותח, והוא עצמו כלי ראשון, וחוזר להיות בתוך כלי ראשון, ולכן אין שם קירור כלל.</p>
<p dir="RTL"><strong>לעניין בשר וחלב</strong> : לעיתים ניתז על סיר בשרי קר שעומד על הגז רוטב רותח מתוך סיר חלבי. והרי זה עירוי שמבליע את טעם החלב בקליפת הכלי במקום נגיעתו, ודרך הכשרתו על ידי עירוי מים רותחים. וכיוון שמדובר על בליעה קטנה מאוד, ניתן לשפוך שם מים בשפע ובוודאי יהיה בהם פי שישים יותר מקליפת הכלי במקום הנתז, ובזה יוכשר הסיר בלא המתנה של עשרים וארבע שעות. והחושש שמא לא יהיה בעירוי פי שישים, יכול לערב סבון בתוך המים, וכך טעם המים יהיה פגום, ובלא שיהיה בהם פי שישים משיעור קליפת הכלי במקום הנתז, יכול להכשיר את הכלי. ואם היה בסיר תבשיל רותח, בכל מקרה הסיר טעון הכשרה בתוך מים רותחים. ולגבי התבשיל שבתוכו יש לשאול שאלת חכם, שפעמים די בפי שישים מכמות הנתז, ופעמים שצריך שישים כפול שישים מכמות הנתז.</p>
</div>
<div id="ftn18">
<p dir="RTL"><a title="" href="file:///C:/Users/%D7%90%D7%9C%D7%99%D7%A9%D7%A2/Downloads/%D7%99%20%D7%9B%D7%9C%D7%9C%D7%99%20%D7%94%D7%92%D7%A2%D7%9C%D7%AA%20%D7%9B%D7%9C%D7%99%D7%9D%20(1).doc#_ftnref18" name="_ftn18"> [18] </a> . לעניין שאר איסורים, נחלקו הפוסקים בדין כבישה בכלים. יש סוברים שהכלי בולע בכבישה כמו בבישול. ויש סוברים שבכבישה הכלי בולע רק בקליפתו. למעשה, בהפסד מרובה אפשר לסמוך על המקילים, שאם בישלו מאכל בכלי שלפני כן שהו בו נוזלים של איסור עשרים וארבע שעות, התבשיל מותר, שאין בכדי קליפתו כדי לאסור התבשיל, ובהפסד מועט יש להחמיר כיוון שרבו האוסרים, וקל וחומר שאין להשתמש לכתחילה בכלים שנכבש בהם דבר איסור (עי' בכה"ח יו"ד קה, א). לגבי זמן כבוש בחריף, באר בדרכ"ת קה, מב, שנחלקו, י"א שהוא בעשר דקות (יד יהודה), וי"א בשמונה עשרה דקות (תפארת ישראל). וישנו ספק נוסף אם מבליע בכלי בזמן זה. ובנשמת אדם נז, י, ובינת אדם נט, סיכם, שלש"ך גם בחריף בולע רק בעשרים וארבע שעות, ולמ"א בולע בזמן קצר. ולכתחילה יש להחמיר.</p>
<p dir="RTL">אף שכלי חרס שבלע חמץ בבישול אינו יוצא מידי דופיו בהגעלה, אם בלע בכבוש, יוצא מידי דופיו בהגעלה או בהשריה של שלושה ימים, כמבואר בשו"ע תנא, כא. ועי' במ"ב קיח, וכה"ח רמב, שכתבו עפ"י ש"ך יו"ד קלה, לג, שבשאר איסורים אין מקילים להכשיר כלי חרס שבלע בכבישה.</p>
</div>
</div>
