<a name="1"></a><h2 dir="RTL">תוכן מפורט</h2>
<h3 dir="RTL"><strong>א - כיבוד הורים - 1</strong></h3>
<p dir="RTL">א - כיבוד הורים וכבוד שמיים. ב - יחסי הורים וילדים חוליה בשרשרת הנצח. ג - ארבע המצוות הקשורות לכיבוד הורים. <br /> ד - כיבוד ומורא אב ואם. ה - ישיבה במקומם וקימה לפניהם. ו - לא לקרוא בשמם. ז - האיסור להעיר הורים ישנים. ח - כללי מצוות כיבוד. ט - חובת הבן והבת. י - האם אפשר לכוף את הבנים לכבד את הוריהם. יא - מצווה לגור בקרבת ההורים. יב - יחס של כבוד. <br /> יג - עד היכן כיבוד הורים. יד - מי שנטרפה דעת הוריו. טו - יחס ההורים לילדים ושלא להכות. טז - הורים רשעים. יז - לדון את ההורים לכף זכות. יח - טיפול פסיכולוגי שפוגע בכיבוד הורים. <br /> יט - הורים מתעללים. כ - כיבוד הורים ושמירת מצוות. כא - באילו נושאים חייבים לשמוע בקול ההורים? כב - הורים שמתנגדים לנישואים. כג - האם ליצור קשר עם אב גרוש בניגוד לרצון האם? <br /> כד - איסור הכאה והאם מותר לבן לתת זריקה לאביו. כה - ילדים מאומצים כלפי הוריהם המאמצים. כו - ילדים מאומצים כלפי הוריהם הביולוגיים. כז - יחס הגר להוריו הביולוגיים. כח - סבא וסבתא. כט - אשת אביו, אחים גדולים, חמיו וחמותו. ל - שלא יפלה אדם בין בניו בירושה.</p>
<h3 dir="RTL"><strong>ב - מצוות הנישואין - 53</strong></h3>
<p dir="RTL">א - ערך הנישואין. ב - האהבה והאחדות. ג - מעלת מצוות פרו ורבו. ד - חזקיהו. ה - גדרי מצוות פריה ורביה. ו - מצווה להרבות ילדים. <br /> ז - בני זוג שאינם זוכים לילדים. ח - לא ילדו עשר שנים. ט - גיל הנישואין לגברים בעבר. י - גיל המצווה למעשה לגברים. יא - גיל הנישואין לנשים בעבר. יב - גיל הנישואין לנשים בזמנינו. <br /> יג - האחריות המוטלת על הצעירים. יד - מצווה על ההורים לחתן את ילדיהם. טו - התערבות ההורים בבחירת בני-זוג. טז - ענייני ממון. יז - מצוות הכנסת כלה וחובת הציבור. יח - יציאה מן הארץ לצורך נישואין.</p>
<h3 dir="RTL"><strong>ג - שידוכים - 85</strong></h3>
<p dir="RTL">א - ערך החיים הזוגיים. ב - תהליך ההתאחדות. ג - רגש ושכל בבחירת בן הזוג. ד - המתקשים להחליט. ה - מידות טובות וקשר לתורה. ו - יחס הגילים בין בני הזוג. ז - נישואים בין קרובי משפחה ובני העדה. ח - האם יכולה הצעירה להתחתן לפני הבכירה? <br /> ט - נישואין שניים. י - נישואין עם גרושה או גרוש. יא - נישואין עם אלמנה. יב - השדכן.</p>
<h3 dir="RTL">ד - קידושין וכתובה - 107</h3>
<p dir="RTL">א - אירוסין ונישואין. ב - פסולי חיתון. ג - קניין הקידושין. ד - פרטי הלכות הקידושין. ה - העדים. ו - הכתובה. ז - משמעות סכום הכתובה בימינו. ח - דיני הכתובה. ט - מעמד האיש והאישה בנישואין. י - עליית מעמד האשה במסגרת הנישואין. יא - התהליך ההיסטורי. יב - ירידת מעמד האשה בעקבות חטא אדם הראשון. <br /> יג - ההנהגה הגלויה והנסתרת בעולם הזה. יד - תהליך העלייה במעמד האשה מבחינה הלכתית. טו - איסור שתי נשים. טז - חיובי הנישואין והכתובה. יז - חיובי הנישואין היום. יח - גירושין. <br /> יט - עגונה. כ - הדינים שבהם מעמד האישה חלש.</p>
<h3 dir="RTL">ה - החתונה ומנהגיה - 145</h3>
<p dir="RTL">א - מעמד הנישואין. ב - סדר החתונה - הקידושין. ג - חופה - נישואין. ד - הגדרת החופה. ה - המנהג למעשה לעדות השונות. <br /> ו - הרב מסדר הקידושין. ז - האם צריך לשלם עבור סידור הקידושין? ח - המכובדים והמברכים בחופה. ט - צום ביום החתונה. <br /> י - השושבינים. יא - שינוי מנהג השושבינים. יב - ההינומא. <br /> יג - מנהג שבע ההקפות למנהג אשכנז. יד - מנהגי החופה. טו - זכר לחורבן. טז - שמחת החתונה. יז - כיצד מרקדים לפני הכלה. <br /> יח - הסעודה. יט - האם מותר לצאת באמצע חתונה. כ - יציאה לפני ברכת המזון ושבע ברכות. כא - המתנות. כב - שבת חתן. <br /> כג - שבעת ימי המשתה. כד - סעודת שבע ברכות. כה - הלכות שבע ברכות. כו - מהלכות שבע ברכות.</p>
<h3 dir="RTL">ו - איסורי עריות - 187</h3>
<p dir="RTL">א - סוגי העריות. ב - טעם לאיסור עריות. ג - אשת-איש. ד - עונשי התורה. ה - קרובות אשתו. ו - דודה. ז - אח ואחות. ח - עיבור מזרע שאינו של הבעל. ט - ממזר. י - ממזר עם שפחה. יא - גר נאסר בקרוביו מדרבנן. יב - פסולי חיתון לכהנים.</p>
<h3 dir="RTL">ז - מהלכות צניעות - 206</h3>
<p dir="RTL">א - בחוקותיהם לא תלכו. ב - האיסורים הכלליים שבפריצות. <br /> ג - מנהג המקום. ד - זרוע. ה - האם מותר לגלות פחות מטפח. <br /> ו - אורך השמלה ואם חובה לגרוב גרביים. ז - ילדות קטנות. <br /> ח - מכנסיים לנשים. ט - בגד אדום וכללי צניעות. י - קול זמר באשה. יא - טקס שנשים שרות בו. יב - האם מותר לגברים ונשים לשיר ביחד. יג - שמיעת זמרות דרך מכשירים אלקטרוניים. יד - טעם לצניעות ולכיסוי הראש. טו - כללי הלכות כיסוי הראש. טז - האם אלמנה חייבת לכסות את ראשה. יז - אמירת דברים שבקדושה. <br /> יח - מהו שיעור כיסוי הראש. יט - האם אשה צריכה לכסות ראשה בביתה. כ - פאה נוכרית. כא - לימודים באוניברסיטה מעורבת. <br /> כב - לימודי פיזיותרפיה.</p>
<h3 dir="RTL">ח - ברית מילה - 243</h3>
<p dir="RTL">א - המצווה הראשונה. ב - המצווה החשובה ביותר. ג - הסרת הערלה. ד - ביום השמיני ואפילו בשבת. ה - קביעת שעת הברית. <br /> ו - המצווה מוטלת על האב. ז - בחירת המוהל. ח - התשלום למוהל. ט - מנהגי הברית. י - סעודת הברית. יא - כיבודים. יב - בני אברהם. יג - מילה לגויים.</p>
<h3 dir="RTL">ט - פדיון הבן - 266</h3>
<p dir="RTL">א - טעם למצווה. ב - בכמה פודים. ג - סדר הפדיון ומשמעותו. <br /> ד - פטר רחם. ה - בכור לאחר הפלה. ו - מועד הפדיון. ז - סעודת מצווה ופדיון בלילה. ח - האם הכהן יחזיר את הכסף. ט - משמעות הכהונה ודין בכור הנולד לבת כהן או לוי. י - פדיון בכורות כשאין אב.</p>
<h3 dir="RTL">י - אבלות - 281</h3>
<p dir="RTL">א - ברוך דיין האמת. ב - שבעת הקרובים האבלים. ג - מצב אוננות. ד - קריעה. ה - קבורה וכבוד המת. ו - הלוויה והספדים. ז - ישיבת שבעה (שבעת ימי האבלות). ח - ניחום אבלים. ט - ספירת שבעת הימים. י - חגים. יא - אבלות שלושים ושנה. יב - קדיש ועילוי נשמה. יג - הקמת מצבה. יד - יום השנה (יורצייט).</p>
<p><strong> <br clear="all" /> </strong></p>
<a name="2"></a><h2 dir="RTL">פתח דבר</h2>
<p dir="RTL" >תחילת סדרת 'פניני הלכה' בשכתוב ההלכות שנאמרו ב'פינת ההלכה' ששודרה מידי יום, בבוקר ובערב, ב'ערוץ שבע', החל משנת תשמ"ח. עיקר מגמתה של 'פינת ההלכה' היה להבהיר בקצרה הלכות עם טעמיהן לקהל השומעים. הפינות שודרו ברצף של סדרות בנושאים שונים, בלא קשר בין סדרה לחברתה. שלושה עקרונות הנחוני בעת הכנת 'פינת ההלכה'. הראשון, לפתוח כל נושא בהגדרת הכללים היסודיים ולבארם היטב. רק לאחר הדגשתם של הכללים לרדת אל הפרטים המעשיים. התורה מורכבת מכללים ופרטים ופרטי פרטים, ואחד מן הדברים שחשוב ללמוד הוא, לדעת להבדיל בין עיקר לטפל ובין כלל לפרט. טשטוש התחומים מעוות את דמותה הרעיונית של התורה, ו"לא חרבה ירושלים אלא בשביל שהשוו קטן וגדול" (שבת קיט, ב). השני, לגעת בשאלות מעניינות מהחיים, כדי לתת דוגמא מוחשית להשפעת הרעיונות הכלליים על פרטי החיים המעשיים. השלישי, להטעים את יסודות ההלכה ברעיונות אמוניים, מתורת האמונה והסוד, ולהגיש את הרעיונות בשפה ברורה והגיונית, כשהרעיונות האמוניים מובלעים בתוך הסברת יסודות ההלכה, ולבטא בכך את ההתאמה שבין יסודות האמונה וההלכה.</p>
<p dir="RTL" >על פי הסדרות שנאמרו ברדיו נדפסו ארבעת הספרים הראשונים במסגרת סדרת 'פניני הלכה'. כרך א' נדפס בתשנ"ג וכרך ד' בתשנ"ח. בהכנה לדפוס נעשו שינויים קלים כדי לקרב את סגנון הדיבור לסגנון הכתיבה. אך כיוון שהדגש בהכנת ההלכות היה לקראת 'פינת ההלכה' ברדיו, כשכל הלכה הושמעה ביום אחר, לא היה הכרח להקיף כל נושא מכל צדדיו, ולכן בכל נושא ישנן הלכות שלא הוזכרו, וכמו כן ישנן חזרות או מקצת הסברה עם הלכה אחת ומקצתה עם הלכה אחרת, כפי המתאים לפינה יומית. מה שהיה טוב לפינה ברדיו היה חסרון בספרי הליקוטים, ולמרות שבמעבר לדפוס הסגנון שוכלל, עדיין החיסרון היה ניכר. בעקבות התגובות החיוביות של הלומדים בספרים התחזקה ההכרה בחשיבותם, וממילא בצורך להרחיב יותר בכל נושא. לשם כך בשנת תש"ס אספתי את כל ההלכות שהכנתי עד אז בענייני שבת בספר אחד. בשנת תשס"א זכיתי להוציא לאור את הלכות פסח, הוא הספר הראשון שנכתב מתחילתו ועד סופו כספר שמקיף באופן שיטתי נושא שלם. כשנוכחתי בחשיבותו לתועלת הלומדים, התחזקתי בעבודת כתיבת ההלכות. בשלהי תשס"ג, יצא הספר על הלכות 'תפילה', בתחילת תשס"ה 'תפילת נשים', ובאביב 'זמנים'. לאחר שנדפסו הלכות תפילה, נעשו הלכות תפילה שהובאו בכרכים א' וב' מיותרות והיה צורך להשמיטן. כיוון שכבר ניגשתי לההדיר מחדש את הכרכים הללו, ערכתי ספר אחד של ליקוטים בענייני העם והארץ (קיץ תשס"ה), ועוד ארבעה כרכים של עניינים שונים (חורף תשס"ו). וקראתים ליקוטים, מפני שאין בהם בירור של נושא שלם אלא נושאים שונים מלוקטים. תקוותי היתה שבמשך הזמן אזכה לבאר את כל הנושאים שבליקוטים במסגרת הספרים השלימים. הליקוטים על שבת התבטלו והפכו בשנת תשע"א לספר שלם (בשני כרכים). עם הרחבת הסדרה עוד ועוד נושאים שהיו בליקוטים עברו לספרים השלמים, וכך בשנת תשס"ח התבטל ליקוטים ד', וענייני החי והצומח שבו הצטרפו לחלק ג' שלפני כן הוקדש בדרך כלל לענייני משפחה.</p>
<p dir="RTL" >עתה לקראת הוצאת הספרים על הלכות כשרות, בהם יבוארו ההלכות הקשורות לצומח והחי, שוב נותרו ההלכות הקשורות לענייני משפחה לבדן. כיוון שכבר היה צורך לשנות את הספר, הוספתי בו הלכות וביאורים שהספקתי לכתוב בשנים האחרונות בענייני נישואין, ועוד הלכות שונות, ובכללן הלכות אבלות וטעמן.</p>
<p dir="RTL" align="center"><strong>ב</strong></p>
<p dir="RTL" >ערכי המשפחה ניצבים במרכז עולמו של האדם, ובהתאם לחשיבותם ומרכזיותם הם כיום מותקפים מכיוונים שונים. בחברה המודרנית האדם נתפש כבודד, והמשפחה מכבידה עליו, פוגעת בחירותו לגלות את רצונותיו בחופש. כך ביחסי הורים וילדים, כאשר מצוות כיבוד הורים מותקפת על ידי העמדות הפסיכולוגיות המקובלות, עד מצב שמאשימים את ההורים בכל הסיבוכים הנפשיים של ילדיהם. יותר מזה, הנישואין עצמם מותקפים על ידי רעיון השוויון והפמיניזם. כך יוצא שבפועל, בחברה המודרנית, רוב הזוגות הנישאים מתגרשים, ורוב האנשים חיים במשך רוב חייהם הבוגרים בלא זוגיות נאמנה.</p>
<p dir="RTL" >בעבר ערכי המשפחה היו בבחינת צורך קיומי, מפני שבלא משפחה אדם לא יכול היה לספק לעצמו את צרכיו החומריים ולהגן על עצמו, ולכן כל חברה אנושית העלתה על נס את ערכי המשפחה וקבעה לעצמה כללים וחוקים שעל פיהם המשפחה התנהלה. למעלה בקודש על פי הדרכת התורה, חיי המשפחה הודרכו כך שגם ירוממו את כל בני המשפחה לחיים ערכיים של תורה ומצוות. לעומת המצב בעבר, בחברה המודרנית היחיד הבוגר מסוגל לדאוג לעצמו בהשגת צרכיו החומריים והבילויים השונים שהוא מעוניין בהם. לא זו בלבד שאין הוא נזקק למשפחה, אלא שהיא עלולה להכביד עליו, לעכב את התקדמותו המקצועית, להפריע לו לבלות בלילות ובימים כאוות נפשו, לצרוך את כספו, לשלול את חירותו, לחייבו לדאוג להוריו לעת זקנותם, ולהשקיע עצמו בחינוך ילדיו. ערך החירות הוא אמנם קדוש, אולם בשימוש מוטעה הוא מחזק את העמדה האגואיסטית, הרואה את האדם כבודד, ופוגעת אנושות בערכי המשפחה.</p>
<p dir="RTL" >עלינו לחזור ולהעמיק בערכי המשפחה ומצוותיה, כדי לקיימן לשם הערך הנשגב שבהן, הן ביחס של אדם להוריו, והן ביחס של אדם לברית הזוגיות המקודשת שעל ידה הוא נעשה אדם שלם, והן ביחסו לילדיו. לתפישה זו האדם אינו בודד אלא חלק ממשפחה, ואין בכך פגיעה בגילוי כוחות חייו וחירותו אלא העצמתן. אמנם כדי שכך אכן יהיה, צריך ללמוד את המצוות הללו באופן עמוק וללמוד לקיימן בשלימות.</p>
<p dir="RTL" >בספר זה, כמו בספר 'שמחת הבית וברכתו' שיצא בשנת תשע"ד, תוך כדי לימוד המצוות וההלכות, יש ניסיון להתמודד גם עם משבר המשפחה ותיקונו.</p>
<p dir="RTL" align="center"><strong>ג</strong></p>
<p dir="RTL" >אני תפילה שאזכה לבאר את כל הלכות המשפחה בכשלושה כרכים, ובהם יבוארו ההלכות שמובאות בחלק אבן העזר משולחן ערוך, והסימנים הקשורים לענייני משפחה שבחלק יורה דעה.</p>
<p dir="RTL" >כיוון שרוב ההלכות שבספר זה כבר נדפסו במהדורה הקודמת, והקונים הוותיקים עלולים להרגיש מקופחים, בקשתי מההוצאה למכור במשך שלושה חודשים לכל מי שיש בידו מהדורה ישנה של ליקוטים ג' - משפחה את הספר החדש במחיר עלות.</p>
<p dir="RTL"  align="center">&nbsp;</p>
<a name="3"></a><h2 dir="RTL">שלמי תודה</h2>
<p dir="RTL" >שלמי תודה לאבי מורי ואמי מורתי היקרים, ולאשתי שסייעה רבות בהוצאת הספרים ובירור הסוגיות. תודה מיוחדת לתלמידי הישיבה ותושבי הישוב הר ברכה, שבשיעורים שלמדתי עמהם נתלבנו כל ההלכות שמופיעות בספרי 'פניני הלכה', ובמיוחד בספר זה. שאלותיהם והערותיהם המחכימות הם אבני הבניין של 'פניני הלכה'. במיוחד עלי להודות לרב מאור קיים, לרב שלומי בדש, ולרב יונדב זר, שבמשך שנים רבות מלווים את הוצאת הספרים בהערות מחכימות והגהות. כמו כן עלי להודות לחברי הוותיק, החכם הכולל, הרב זאב סולטנוביץ', על עצותיו והערותיו המחכימות. וכן אודה לרב מאור הורוביץ על הגהותיו ואחריותו להוצאה המדויקת של הספרים.</p>
<p dir="RTL" >כאן המקום להוקיר תודה לר' יעקב כץ (כצלה), מנהל 'ערוץ שבע', לאבי מורי ולאמי מורתי יוזמי הקמתו, ואמי שניהלה את התוכניות מעת הקמתו. כמו כן תודה לר' יואל צור ור' יאיר מאיר, האחראים על האוניה והשידורים, שבמסירות נפשם על קיומו של 'ערוץ שבע', למרות כל הקטרוגים, זכו להרבות תורה בישראל, לקרב רחוקים לתורה ואהבת הארץ. ישלם ה' את משכורתם כפולה.</p>
<p dir="RTL" >כמו כן אודה לר' דוד סעדה מנהל ישיבת הר ברכה בעבר ור' יעקב וינברגר מנהלה בהווה, ועמהם השותפים בניהול מכון הספרים והפעלתו בעבר ובהווה: ר' ישראל סעדיה, ר' שמואל אביטל, ר' אלון בעל צדקה, ר' יונתן בהר, ר' שלו קיים, ר' ישראל באום, הרב יוגב כהן, ר' חיים מרגוליס, ר' יונתן בוזגלו, קרן פוגל, הדס פדינקר.</p>
<p dir="RTL" >אודה לה' שזיכני לעסוק בתורה וללמדה, ותפילתי שיזכני ה' ללמוד תורה לשמה, היינו לשם הבנתה, הוראתה והדרכתה לתיקון העולם כולו על כל מרכיביו, וכפי שלמדנו בנפש החיים (א, כב; ד, ג; ד, ז). ונזכה לראות בימינו את כל ישראל עוסקים בתורה ומקימים משפחות נאמנות ומפוארות, ותרבה האהבה והשמחה שבין איש לאשתו, כפי הראוי לבני זוג שמגלים את הניצוץ האלוקי האחדותי שלהם, ויזכו לברכה רבה בבנים ובבנות, נכדים ונכדות עוסקים בתורה ובמצוות, עד שתמלא הארץ דעה את ה' והעולם כולו יתוקן במלכות שדי.</p>
<p dir="RTL" style="text-align: left;" align="right">אליעזר מלמד</p>
<p dir="RTL" style="text-align: left;" align="right">אדר תשע"ח </p>
<p dir="RTL" align="center"><strong>לעילוי נשמת סבתנו </strong> <strong>שרה</strong> <strong> בת אהרון ורחל ז"ל</strong></p>
<p dir="RTL" align="center"><strong>ערב פסח תרע"ט - יום הכיפורים תשע"ו</strong></p>
<p dir="RTL" align="center"><strong>נדבת משפחת זר הר ברכה</strong></p>