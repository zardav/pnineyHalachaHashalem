<a name="0"></a><h1 dir="RTL">
    יא - מלאכת חול המועד
</h1>
<a name="1"></a><h2 dir="RTL">
    יסוד איסור מלאכה בחול המועד ובו ט' סעיפים (הרב גור גלון)
</h2>
<a name="2"></a><h2 dir="RTL">
    א, א - יסוד האיסור בגמרא והסוברים שהוא מהתורה
</h2>
<p dir="RTL">
    חגיגה יח, א: "מכלל דתרוייהו סבירא להו דחולו של מועד אסור בעשיית מלאכה, מנהני מילי? דתנו רבנן (שמות כג, טו): אֶת חַג הַמַּצּוֹת תִּשְׁמֹר שִׁבְעַת יָמִים,
    לימד על חולו של מועד שאסור בעשיית מלאכה, דברי רבי יאשיה. רבי יונתן אומר: אינו צריך, קל וחומר: ומה ראשון ושביעי שאין קדושה לפניהן ולאחריהן - אסור בעשיית
    מלאכה, חולו של מועד שיש קדושה לפניהן ולאחריהן - אינו דין שיהא אסור בעשיית מלאכה? - ששת ימי בראשית יוכיחו, שיש קדושה לפניהן ולאחריהן ומותרין בעשיית מלאכה! -
    מה לששת ימי בראשית - שאין בהן קרבן מוסף, תאמר בחולו של מועד - שיש בו קרבן מוסף. - ראש חדש יוכיח, שיש בו קרבן מוסף - ומותר בעשיית מלאכה! - מה לראש חדש שאין
    קרוי מִקְרָא קֹדֶשׁ, תאמר בחולו של מועד שקרוי מִקְרָא קֹדֶשׁ, הואיל וקרוי מִקְרָא קֹדֶשׁ - דין הוא שאסור בעשיית מלאכה. תניא אידך (ויקרא כג): כָּל מְלֶאכֶת
    עֲבֹדָה לֹא תַעֲשׂוּ לימד על חולו של מועד שאסור בעשיית מלאכה, דברי רבי יוסי הגלילי. רבי עקיבא אומר: אינו צריך, הרי הוא אומר (ויקרא כג, ד): אֵלֶּה מוֹעֲדֵי
    ה' [מִקְרָאֵי קֹדֶשׁ] וגו'; במה הכתוב מדבר? אם בראשון - הרי כבר נאמר שבתון, אם בשביעי - הרי כבר נאמר שבתון. הא אין הכתוב מדבר אלא בחולו של מועד, ללמדך
    שאסור בעשיית מלאכה. תניא אידך (דברים טז, ח): שֵׁשֶׁת יָמִים תֹּאכַל מַצּוֹת וּבַיּוֹם הַשְּׁבִיעִי עֲצֶרֶת לַה', מה שביעי עצור - אף ששת ימים עצורין, אי מה
    שביעי עצור בכל מלאכה - אף ששת ימים עצורין בכל מלאכה? תלמוד לומר: וּבַיּוֹם הַשְּׁבִיעִי עֲצֶרֶת - השביעי עצור בכל מלאכה, ואין ששה ימים עצורין בכל מלאכה. הא
    לא מסרן הכתוב אלא לחכמים, לומר לך איזה יום אסור ואיזה יום מותר, איזו מלאכה אסורה ואיזו מלאכה מותרת".
</p>
<a name="3"></a><h2 dir="RTL">
    א, ב - הסוברים שהאיסור מדרבנן
</h2>
<p dir="RTL">
    למרות שמפשט הגמרא משמע שאסור מהתורה לעשות מלאכה בחוה"מ, לדעת הרבה ראשונים האיסור מדרבנן והלימודים הם אסמכתאות. כ"כ תוס' חגיגה יח, א, 'חולו': "וקשה לר"ת,
    דאם כן דבר האבד וכמה מלאכות דשרינן התם היכי משתרו, וכי היכן מצינו איסור דאורייתא מקצתו אסור ומקצתו מותר. ועוד דתנן בפ"ג דמגילה (דף כא.) כל מקום שאין יו"ט
    ויש מוסף קורין ד' כגון חולו של מועד ור"ח, אלמא לא מיתסר מלאכה מדקאמר דאין יו"ט. ועוד דכייל ליה בהדי ר"ח דרבנן, כדאמרינן בירושלמי דתענית ובמקום שנהגו, הלין
    נשיא דרגילין דלא למיעבד עבידתא בריש ירחא מנהגא הוא. ועוד מצינו בירושלמי בפרק שני דמו"ק (פ"ב ה"ג) כלום אסרו מלאכה אלא כדי שיהו אוכלין ושותין ויהיו יגעים
    בתורה והם פוחזין ואוכלין ושותין משמע לישנא דמדרבנן הוא..." וכ"כ הרא"ש בריש מסכת מו"ק, וכן בהלכות קטנות (תפילין טז). וכ"כ ריב"ם וריב"א בתוספות שם; טור תקל;
    שו"ת רשב"ץ (ב, רי); מאירי ריש מו"ק; רבי יחיאל מפאריש (ריש מו"ק, ט, ב, 'תופר ועוד'); צידה לדרך (מאמר רביעי כלל ו, י); תוס' רי"ד (חגיגה יח, א, ובתשובה פח);
    רבנו גרשון (בכורות לד, ב, 'או את"ל'); ר"ש משאנץ (ע"ז כב, א); כלבו סי' ס; סמ"ג (ל"ת עה, כח, א); ריא"ז ריש מו"ק; מנורת המאור (נר ג, כלל ד, ח"ו פ"ז קנב); ר"א
    מן ההר (חגיגה יח, א); רא"ם (ויקרא כג, ח).
</p>
<a name="4"></a><h2 dir="RTL">
    א, ג - הסוברים שהאיסור מהתורה
</h2>
<p dir="RTL">
    מנגד, לדעת רבים דברי הגמרא כפשוטם וחול המועד אסור במלאכה מהתורה. כך הבינו מרש"י (מו"ק יא, ב, 'אלא אפילו', יג, א, 'משום דאיסורא דאורייתא', ועוד); רמב"ן
    (ליקוטיו למו"ק 'עוד אני'); רשב"א (תשובה א, תרצ; ה, רטו); ריטב"א (מו"ק ב, א); חינוך (מצווה שכג); נימוקי יוסף (מו"ק א, א, 'גמ''); תוספות רבנו אלחנן (ע"ז כא,
    ב, וכעי"ז מופיע בתוס' דידן ע"ז כב, א, 'תיפוק ליה'); מכתם (יג, א, 'ואי אמרת'); רבנו יונה (שערי תשובה שער ג, יא); מנהיג (קטו).
</p>
<p dir="RTL">
    וזה לשון ספר החינוך מצוה שכג: "ואי זו מלאכה אסורה או מותרת מסרן הכתוב לחכמים, ואחר שהדבר מסור בידם שלא אסרה התורה אלא במה שיאמרו הם, חילקו המלאכות כפי
    רצונם ודעתם, ונמצא שכל מלאכה שאסרו הם זכרונם לברכה אסורה לנו מדאורייתא, ואשר התירו גם כן מותר מן התורה, כי בידם נמסר איסור זה לפי משמעות הנדרש בכתוב"
    (ולבסוף הביא דעת הרמב"ם והרמב"ן, וכתב שדבריו כדברי הרמב"ן, ובהמשך נלמד שלרמב"ן חלק מהאיסורים מדרבנן וחלק מהתורה).
</p>
<a name="5"></a><h2 dir="RTL">
    א, ד - תוספת ביאור בדעת הסוברים שהאיסור מן התורה
</h2>
<p dir="RTL">
    בברייתא השניה בגמ' חגיגה יח, א, שם מבואר יסוד איסור מלאכה בחוה"מ מהתורה, אמרו: "הא לא מסרן הכתוב אלא לחכמים, לומר לך איזה יום אסור ואיזה יום מותר, איזו
    מלאכה אסורה ואיזו מלאכה מותרת", ונחלקו הראשונים והאחרונים בשאלה, מה נמסר לחכמים שאסור מהתורה ומה אסור מדברי חכמים.
</p>
<p dir="RTL">
    הלכה זו נתבארה בדברי הרמב"ן. בליקוטיו כתב: "וי"ל שמן התורה מלאכת אוכל נפש לצורך היום מותרת ביום טוב וכן מכשירין. ובחולו של מועד הותר יותר כל מלאכה שהוא
    לצורך, ובאו חכמים ואסרו בזה מלאכת אומן. וכן בדבר האבד, כל שבני אדם חושבים אותו להפסד וטורחין בו משום כך, מותר מן התורה, וזהו מסרן הכתוב לחכמים זופתין כוזא
    ואין זופתין חביתא, והם הוסיפו לאסור בטריח". ובחידושיו לע"ז כב, א, הוסיף: "הא מן התורה אינו אסור אלא במלאכת עבודת קרקע וכיו"ב שטרחתן מרובה".
</p>
<p dir="RTL">
    הרי שלרמב"ן מהתורה מלאכה שיש בה טרחה אסורה, ואם היא לצורך המועד או לצורך דבר האבד - מותר, וחכמים אסרו מלאכת אומן בצורך המועד, וטרחה יתירה במלאכת דבר האבד.
</p>
<a name="6"></a><h2 dir="RTL">
    א, ה - האם יש סוברים שהכל אסור מהתורה
</h2>
<p dir="RTL">
    יש שהבינו ממה שכתוב בנימוקי יוסף (מו"ק א, א, 'גמ'): "והרמב"ן הטיל פשרה ..." ששאר הראשונים שאמרו שהאיסור מדאורייתא, סוברים שכל מה שאסור, אסור מהתורה. וכ"כ
    פמ"ג תקל א"א א, ובגדי ישע ריש סי' תקל. אולם יותר נראה שכל הסוברים שאיסור עבודה בחול המועד אסור מהתורה מסכימים כעיקרון לרמב"ן, וכן מסתבר, שלכל איסור תורה
    קבעו חכמים סייג. שהפשרה שהטיל הרמב"ן היא בין הפסוקים שמהם עולה שהאיסור מהתורה, ובין המקורות של הסוברים שהאיסור דרבנן, שחלק אסור מהתורה וחלק מדרבנן. וכ"כ
    בספר חיכו ממתקים עמ' רעז-רעח. וכן נראה שדעת כל הראשונים שסוברים שאיסור המלאכה מהתורה. (ואמנם אפשר לכאורה לדקדק בלשון נמוקי יוסף וריטב"א, שדעתם שונה במקצת
    מהרמב"ן, בהגדרת החלק האסור מהתורה והחלק האסור מדרבנן, אבל כיוון שהדבר אינו ברור, נכון יותר להעמידם כדעתו).
</p>
<a name="7"></a><h2 dir="RTL">
    א, ו - הראשונים שיש להסתפק בדבריהם
</h2>
<p dir="RTL">
    הסתפקו המפרשים בדעת הרי"ף בריש מו"ק, שהעתיק את הברייתות המובאות במסכת חגיגה יח, א, ויש שלמדו מכך שהוא סובר שהאיסור מהתורה (טור תקלו; חידושי תלמיד הרשב"א ב,
    א; שלטי גיבורים ועוד). וסברתם נראית, מפני שדרך הגמרא להביא לימודים ואסמכתאות, אבל כשהרי"ף מביאן, משמע שרוצה לומר שהאיסור מהתורה.
</p>
<p dir="RTL">
    ומ"מ הב"י (תקלו) כתב שאין בדברי הרי"ף הכרע. (ותוספות יו"ט א, א; מהר"י אלגזי בתוספת דרבנן מערכת א, נ; והנצי"ב בעמק שאלה, וזאת הברכה קע, ג, סוברים שלדעתו
    האיסור מדרבנן). וכל מה שדנו בדברי הרי"ף יכולים לדון בדברי השאילתות (וזאת הברכה), הרוקח שז, והאשכול עמ' 143, שאף הם ציטטו את הברייתות.
</p>
<p dir="RTL">
    יש שרצו להוכיח (תוספות חגיגה יח, א) שהרשב"ם והריב"ן סוברים שאיסור מלאכה בחוה"מ דאורייתא שהרי על דברי הגמ' בפסחים קיח, א: "אמר ר"ש משום רבי אלעזר בן עזריה
    כל המבזה את המועדות כאילו עובד עבודה זרה", פירש רשב"ם: "שעושה מלאכה בחולו של מועד", וכן פירש ריב"ן במכות כג, א. אולם אין זו ראיה, שכתב הרשב"ץ (מגן אבות ג,
    יא) שהוא איסור דרבנן שהחמירו בו מאד. וכ"כ המ"א תקל, א.
</p>
<a name="8"></a><h2 dir="RTL">
    א, ז - שיטת הרמב"ם
</h2>
<p dir="RTL">
    כתב הרמב"ם (הל' יו"ט ז, א): "חולו של מועד אף על פי שלא נאמר בו שבתון, הואיל ונקרא (ויקרא כג, לז): מִקְרָא קֹדֶשׁ והרי הוא זמן חגיגה במקדש, אסור בעשיית
    מלאכה כדי שלא יהיה כשאר ימי החול שאין בהן קדושה כלל. והעושה בו מלאכה האסורה, מכין אותו מכת מרדות מפני שאיסורו מדברי סופרים". מאידך הרמב"ם בפירוש המשנה ריש
    מו"ק כתב: "בא בקבלה שחולו של מועד אסור בעשית מלאכה". ודייק בדבריו הקרן אורה (ריש מו"ק) שהאיסור מהתורה. ובספר המצוות כתב הרמב"ם (מ"ע קנט): "ודע זו ההקדמה,
    והיא כל מה שנאמר בו מִקְרָא קֹדֶשׁ בא בפירושו: קדשהו, ועניין קדשהו שלא תעשה בו מלאכה אלא מה שמיוחד באכילה כמו שביאר הכתוב". ובחוה"מ כתוב מִקְרָא קֹדֶשׁ
    כמבואר בגמ' חגיגה יח, א.
</p>
<p dir="RTL">
    בכל אופן הרבה ראשונים ואחרונים הבינו מהרמב"ם, שלדעתו האיסור מדרבנן. כ"כ הרמב"ן (ע"ז כב, א); ר"ן (שם); רשב"ץ (מגן אבות פ"ג משנה יא); ריטב"א (ריש מו"ק);
    חינוך (שכג); ריב"ש (קכא); מ"מ; שו"ת הרדב"ז (ב, תשכז); תוס' יו"ט (מו"ק א, א), מנחת חינוך (מצוה שכג), באר שבע (סנהדרין צט, א, 'המבזה'), שו"ת הלכות קטנות
    (רפה), ערך השלחן (תקל), נהר שלום (שם), ארעא דרבנן למהר"י אלגזי (רנה), גר"א (תקל), ועוד רבים. ומש"כ 'ובאה בקבלה' הכוונה שמועה מדרבנן.
</p>
<a name="9"></a><h2 dir="RTL">
    א, ח - הסוברים בדעת הרמב"ם שיסוד האיסור מהתורה
</h2>
<p dir="RTL">
    אולם יש מהאחרונים שהבינו מהרמב"ם, שיסוד מלאכת חוה"מ דאורייתא, וכ"כ בקרן אורה (ריש מו"ק). וז"ל היד פשוטה: "מדברי רבנו נראה שהתורה קבעה שהימים הללו אינם כשאר
    ימי החול ויש בהם קדושה, ואדם שיעשה אותם כיום חול לכל דבר, בוודאי שעבר על רצון ה'. ברם חכמים הם שהגדירו את מאפייני הקדושה שבחול המועד וקבעו שלא יעשו בהן
    מלאכות כדי שלא יהיו כימי חול לכל דבר, לכאורה כדי שיהיו שונים משאר ימי החול היה די בחיוב שמחה ואיסור הספד ותענית ולאו דווקא באיסור מלאכה, אך שכך קבעו חכמים
    להוסיף מאפייני קדושה השייכים ברוב בני אדם, נמצא שקדושת חול המועד היא בוודאי מן התורה אלא שאיסור המלאכה הוא מדברי סופרים".
</p>
<p dir="RTL">
    וכ"כ לפניו בסדר המשנה (על הרמב"ם שביתת העשור פרק א', מבנו של מחצה"ש): "כיוון שכל כוונת החכמים אינה אלא להשלים כוונת התורה, והתורה לא רצתה אלא להיות ימי
    חוה"מ מובדלים ומקודשים משאר ימות החול, ובזה, במה שאסרו החכמים לעשות מקצת מן המלאכות וצוו להפריש מעשייתן, כבר הושלמה כוונת התורה שהובדלו והוקדשו הימים האלו
    של חוה"מ יותר מימי החול. וכיוון שהושלם בזה כוונת התורה, וחפץ צורם, לא רצו החכמים לאסור יותר להפסיד לעשות מלאכות שהן דבר האבד, או מה שהוא לצורך המועד, כיוון
    שלא היה כוונת התורה ולא כוונת החכמים לעשות ימי חוה"מ יום טוב גמור. אדרבא כשם שרצתה התורה, ורצו החכמים להבדיל בין קודש חוה"מ לבין החול כל ימות השנה, כך רצו
    להבדיל בין קודש חמור יום טוב, לבין קודש קל חוה"מ".
</p>
<p dir="RTL">
    על פי דבריהם אפשר לומר, שכך היא דעת כל הסוברים שהאיסור מדרבנן, ששורש קדושת חול המועד מהתורה וחכמים צריכים לקבוע לכך גדרים והלכות. וממילא אף שלמעשה כל
    האיסורים תוקפם כתוקף איסורי חכמים, מכל מקום יסודם ושורשם בתורה שבכתב.
</p>
<a name="10"></a><h2 dir="RTL">
    א, ט - סיכום
</h2>
<p dir="RTL">
    אחרי הכל נחזור לדברי הגמרא חגיגה יח, א: "הא לא מסרן הכתוב אלא לחכמים, לומר לך איזה יום אסור ואיזה יום מותר, איזו מלאכה אסורה ואיזו מלאכה מותרת". הרי ששורש
    האיסור מהתורה, ואפשר שהכל מסכימים לכך. וכל המחלוקת קשורה לשאלה אחת, האם תוקף האיסור בפועל ברמה של דאורייתא, שבספקו צריך להחמיר, או כדרבנן שבספיקו מקילים.
    במילים אחרות, האם נתנה התורה לחכמים את ההכרעה על עצם האיסור, וממילא גם עבודת פרנסה אסורה מדברי חכמים בלבד. או שקבעה התורה שיש איסור מלאכה מהתורה, אלא
    שהותירה לחכמים לקבוע מה אסור מהתורה ומה מדבריהם.
</p>
<p dir="RTL">
    ועיין בבאו"ה תקל, א, 'ומותר', שסיכם את השיטות ונטה לחומרא, ועיין בחזו"ע עמ' קנט שהביא את הפוסקים שנטו לקולא. המחלוקת משמעותית למקרה של ספק. וכן לגבי עבר
    ועשה, שאם האיסור מהתורה - אסור בהנאה, ואם מדרבנן - מותר (עי' פס"ת תקל, ד).
</p>
<p dir="RTL">
    ונראה למעשה, שמלאכת פרנסה שכרוכה בטורח רב, שאינה לצורך המועד ואינה לצורך דבר האבד אסורה מהתורה, ושאר האיסורים מדברי חכמים.
</p>
<a name="11"></a><h2 dir="RTL">
    א, י - המבזה את המועדות (הרב אורן דחבש)
</h2>
<p dir="RTL">
    פסחים קיח, א: "אמר ר' אלעזר בן עזריה: כל המבזה את המועדות כאילו עובד ע"ז, שנאמר (שמות לד, יז): אֱלֹהֵי מַסֵּכָה לֹא תַעֲשֶׂה לָּךְ, וכתיב בתריה (שם, יח):
    אֶת חַג הַמַּצּוֹת תִּשְׁמֹר". ומובא גם במכות כג, א.
</p>
<p dir="RTL">
    הרשב"ם (על פסחים) פירש שמדובר בעושה מלאכה בחוה"מ. וכ"כ ריב"ן (על מכות).
</p>
<p dir="RTL">
    במסכת אבות (ג, יא) מובא שהמבזה את המועדות אין לו חלק לעוה"ב. וביארו רש"י ורע"ב, שהכוונה לעושה מלאכה בחוה"מ. והוסיפו, שלא לעושה מלאכה בחוה"מ בלבד אמרו כן
    אלא גם מי שנוהג בהם מנהג חול באכילה ושתיה נקרא מבזה את המועדות.
</p>
<p dir="RTL">
    לעומתם, הרמב"ם (ו, טז) פירש מאמר זה על יו"ט, על מי שאינו מכבד ומענג את יו"ט בבגדים ומאכלים ראויים כדרך שמכבדים את השבת.
</p>
<p dir="RTL">
    לכאורה נראה שמחלוקת זו תלויה במחלוקת למעלה, אם איסור מלאכה בחוה"מ מהתורה או מדרבנן. וכן מוכח בתוספות (חגיגה יח, א, 'חולו'), ממה שלמדו מהרשב"ם שפירש בפסחים
    קיח, א, שהמבזה את המועדות הוא זה שעושה מלאכה בחוה"מ, שאיסור מלאכה בחוה"מ לרשב"ם מהתורה. ולכן הרמב"ם שסובר שאיסור מלאכה בחוה"מ מדרבנן העמיד את דברי ר' אלעזר
    בן עזריה על כבוד יו"ט, שאין מסתבר שהעובר על איסור דרבנן בלבד יהיה כעובד ע"ז. וכ"כ במחצית השקל (על המ"א תקל, א).
</p>
<p dir="RTL">
    אולם כנגד זה מצינו שהרשב"ץ (על אבות) כתב שרבנו יונה מבאר שהגמ' בפסחים מדברת על העושה מלאכה ביו"ט, והמשנה באבות מתייחסת לעושה מלאכת איסור בחוה"מ, וביאורו
    נובע מגרסתו, שבפסחים גורס 'המחלל את המועדות' (לא כגרסתנו 'המבזה'), ובאבות גורס 'המבזה את המועדות', שכיוון שמדובר בחוה"מ שלא נאסרה בהם מלאכה מן התורה נקט
    התנא לשון 'מבזה' בלבד. עפי"ז, אף את הגמ' בפסחים כגרסתנו הנוקטת לשון 'המבזה' ניתן לבאר על חוה"מ. וכ"כ באור חדש (על פסחים), שיתכן שאין ראיה מפירוש הרשב"ם על
    הגמ' שהוא סובר שאיסור המלאכה בחוה"מ מן התורה, שיתכן שהוא מדרבנן וההשוואה לע"ז מובאת כאסמכתא בעלמא. וכן דעת המ"א (תקל, א) שאפשר לפרש את הגמ' בפסחים על חוה"מ
    גם לפי מי שסובר שאיסור המלאכה בחוה"מ מדרבנן.
</p>
<a name="12"></a><h2 dir="RTL">
    א, יא - דין המכוון מלאכתו למועד
</h2>
<p dir="RTL">
    אם כיוון מלאכתו למועד במזיד, ועבר ועשה, אפילו בדבר האבד, בית הדין מפקיר את מה שעשה לכל (שו"ע תקלח, ו; מ"ב טז). ואם לא זכה בה אדם עד אחר המועד, מותר לו
    לזכות בה מחדש (עיין מ"ב יז). ואם עשה את המלאכה ברכוש של אחרים, שאי אפשר לקונסם בהפקרת הרכוש, עליו להחזיר את הכסף שקיבל תמורת עבודתו (א"ר, מ"ב יח). ואם לא
    היה מקבל על עצמו שלא לחטוא עוד, היו מנדים אותו (רמ"א תקלח, ו, לבוש שם).
</p>
<a name="13"></a><h2 dir="RTL">
    א, יב - האם מותר ליהנות ממלאכה שנעשתה באיסור במזיד (הרב אורן דחבש)
</h2>
<p dir="RTL">
    כתב מ"א תקלח, ב, וכן מחצית השקל שם, שדין עושה מלאכה בחול המועד באיסור כדין עושה מלאכה בשבת. ולגבי שבת למדנו בחולין טו, א, שלדעת ר' מאיר, המבשל בשבת בשוגג -
    רשאי לאכול את התבשיל בשבת, במזיד - רשאי לאכול במוצ"ש. ולדעת ר' יהודה, המבשל בשבת בין בשוגג בין במזיד, בשבת אסור לכולם לאכול מן התבשיל ובמוצ"ש מותר, מלבד אם
    בישל במזיד - שלו אסור לעולם. וכיוון שכלל נקוט בידינו, שבמחלוקת רבי מאיר ורבי יהודה הלכה כרבי יהודה, פסקו רוב הראשונים שאסור ליהנות בשבת גם ממלאכה שנעשתה
    בשוגג, וכך דעת רי"ף, רמב"ם, רמב"ן, ועוד רבים. ודעת מקצת הפוסקים (תוס' חולין טו, א, תרומה, ריטב"א, גר"א), שהלכה כרבי מאיר, הואיל ואמרו שם בגמ' שרב הורה
    לתלמידיו כרבי מאיר. בשו"ע שיח, א, פסק כרוב הראשונים שאסרו בשבת אף בשוגג. לפי זה אם נעשתה בשוגג מלאכה אסורה בחול המועד, אסור ליהנות ממנה בחול המועד, ולאחר
    החג מותר. ואם נעשתה במזיד, לאחרים - מותר ליהנות לאחר המועד, ולו אסור עולמית. אמנם אינו צריך לאבד את מה שעשה כדין המכוון מלאכתו למועד, אלא די בכך שלא ירוויח
    ממה שעשה. שאם עשה גבינה בחוה"מ, ימכרנה במחיר הקרן שלא יהנה מהאיסור (כ"כ הרב אליעזר בן ארחא בתשובה ג, כמובא בברכי יוסף תקלח, ב; כה"ח תקלח, כא; חוהמ"כ ב,
    הערה רלט, והרחיב בזה).
</p>
<a name="14"></a><h2 dir="RTL">
    א, יג - מותר בדיעבד ליהנות ממלאכה שנעשתה באיסור בשוגג
</h2>
<p dir="RTL">
    אמנם לגבי שוגג, כתב במ"ב שיח, ז, לעניין שבת, שבשעת הצורך, אפשר לסמוך על התוספות וליהנות ממנה בשבת. ואם עשה בשגגה איסור מדרבנן, למרות שיש חולקים, נפסק להלכה
    שמותר ליהנות ממנה בשבת (מ"ב שיח, ג; פניני הלכה שבת כו, ג). ועוד כתב מ"ב שיח, ב, שכל שיש מחלוקת בדבר, יש לאחוז בדיעבד בדעת המקילים, כיוון שכל דין זה הוא קנס
    מדרבנן וספק דרבנן להקל. ואם כן במלאכת חול המועד שיש מחלוקת אם אסורה מן התורה או מדרבנן, בשוגג אפשר לסמוך להקל ליהנות עוד במועד. וכ"כ שש"כ (סו, מא, אות ו,
    ובהערה קסח).
</p>
<a name="15"></a><h2 dir="RTL">
    הגדרת מלאכה שנאסרה בחול המועד (הרב אורן דחבש)
</h2>
<a name="16"></a><h2 dir="RTL">
    ב, א - המלאכה שנאסרה היא מלאכה שיש בה טורח
</h2>
<p dir="RTL">
    מו"ק ב, ב: "תנן: משקין בית השלחין במועד ובשביעית. בשלמא מועד משום טירחא הוא ובמקום פסידא שרו רבנן..." רש"י ('בשלמא'): "בשלמא מועד משום הכי שרי דלא אסיר
    בשום מלאכה אלא משום טירחא". נראה מהגמ' שרק מלאכה שיש בה טורח נאסרה בחוה"מ. לסוברים שאיסור מלאכה מדרבנן, זה מה שאסרו רבנן. לסוברים שהוא מן התורה, התורה מסרה
    לחכמים לקבוע את האסור והמותר, והם קבעו שרק מלאכה שיש בה טורח אסורה. וכן במו"ק יג, א: "אמר רב אשי... מועד משום טירחא הוא ובמקום פסידא שרו רבנן..."
</p>
<p dir="RTL">
    וכ"כ בספר היראים (שד): "מכל מקום (בין אם איסור מלאכה בחוה"מ מן התורה או מדברי חכמים) למדנו מדתלי תלמודא איסור מלאכת חולו של מועד בטרחא, למדנו דלא מיתסרא
    אלא מלאכת טורח. הלכך הלוואות ומלאכה מועטה בביתו מותרת. והא דאמר רבא במו"ק (י, ב) פרקמטיא כל שהיא אסורה, היינו להוליך בשוק דאיכא טרחא, אבל בביתו דליכא טרחא
    נראה שמותר. וראיתי בני אדם שפורשים מלהלוות, ואני פרשתי כמה שנים, ואעפ"כ נראה לי מותר, ועל הפורש ועל המלווה קורא אני עליהם ועמך כולם צדיקים". וכ"כ ראבי"ה
    (תתלה): "הלכך היכא דאיכא טרחה יתירה אסור, שליבו עצוב מפני הטורח".
</p>
<p dir="RTL">
    וכן נראה משבולי הלקט (רכה, והובא בבאו"ה תקמה, ה, 'ואפלו') שלא נאסרה בחוה"מ אלא מלאכה שיש בה טורח, שכתב: "אגרות של רשות, יש מפרשים דזו היא שאילת שלום,
    דכיוון שאינו כותב צרכיו כלל אלא שאילת שלום גרידא, ליכא טרחא בהך כתיבה ולא דמיא למלאכה כלל, הלכך מותר דלא הוי כי אם כמטייל בעלמא". והאוסרים כתיבה סתם,
    אוסרים מפני שהיא דורשת תשומת לב מרובה. וכ"כ מהרש"ל (הגהותיו על סמ"ג ל"ת ע"ה).
</p>
<a name="17"></a><h2 dir="RTL">
    ב, ב - דעת המחמירים
</h2>
<p dir="RTL">
    אמנם מח"א (קט, יא) נראה שאוסר כל ל"ט מלאכות גם כשאין בהן טורח, שכתב: "הקושר והמתיר לא נזכר מה דינו. ונ"ל דמה שאינו לצורך המועד אסור לכו"ע". וזאת למרות
    שלכאורה אין טרחה בקשירה והתרה. וכ"כ חזו"א (או"ח קלה) לגבי הוצאה. וכתב בפס"ת (תקל הערה 4) בשם כמה אחרונים שנהגו כך, ולדעתם כל מלאכה שאינה לצורך המועד -
    אסורה, לפיכך שלא לצורך המועד אסור להוציא מרשות לרשות, לחתוך ניירות, לדבר בטלפון, לצלם, ליטול ידיים על גבי זרעים וכדומה. אמנם גם לפי המחמירים יש שהקלו
    בכיבוי חשמל מפני שזו מלאכה שאינה צריכה לגופה, ובנטילת ידיים על גבי עשבים, מפני שלא אסרו בחוה"מ אלא במתכוון לעשות את המלאכה האסורה, ולא כאשר אינו מתכוון
    למלאכה. כיוצא בזה כתב בשו"ת בצל החכמה ה, צה, שאדם שיש לו בכיסו חפץ, אינו צריך להוציאו לפני צאתו לרשות הרבים, כי אינו מתכוון להוצאתו.
</p>
<a name="18"></a><h2 dir="RTL">
    ב, ג - העיקר כמתירים
</h2>
<p dir="RTL">
    אמנם לא מצאנו כדברי המחמירים בראשונים, אלא מצאנו בראשונים שכתבו להיפך, כפי שהובא לעיל מהיראים, שבולי הלקט, וראבי"ה. וכן כתב במאירי (מו"ק יח, ב, 'אין
    כותבין') במפורש, שאיסור הוצאה מרשות לרשות אינו נוהג בחוה"מ, וכ"כ בישועות יעקב (תרכט). וכך משמע מרוב רובם של האחרונים שלא הגדירו את איסור העבודה במועד על פי
    ל"ט מלאכות.
</p>
<p dir="RTL">
    מקור חשוב לדין זה מבואר בב"י (תקמ, ב), שכתב בשם הראשונים, שמותר ליטול גבשושית שבבית, "אע"ג דמלאכה גמורה היא ואינו דבר האבד, שרי בחול המועד כיוון שאינה
    מלאכה של טורח". והעתיקו המ"א (שם, ה). ואמנם בפמ"ג (שם, א"א ה), ביאר שאין הכוונה להתיר כל מלאכה שאין בה טורח, אלא רק כשיש בזה צורך המועד. אולם דעת רוה"פ גם
    כשאינו לצורך המועד, כל שאין בו טרחה מותר. וכן מבואר בשלחן עצי שטים (מובא בא"א בוטשאטש): "ונראה גם כן שיש היתר משני אופנים, אם מצד צורך המועד... אם מצד
    שאינו טורח גם בבית שלא ידור שם במועד ההוא וכגון כשדר בסוכה או בית הקיץ". וכ"כ ערוה"ש תקמ, ד. וכ"כ בספר עמק ברכה (א), ובחוהמ"כ (ב, הערה כה) כתב שכן סובר
    רשז"א, ומשום כך התיר הדלקת גפרור בסתם.
</p>
<p dir="RTL">
    ועיין בשש"כ סח, הערה פג, מקורות רבים לדין הטרחה, ובדברי ספר משרת משה פ"ז מהל' שביתת יו"ט ס"ק ב, שכל איסורי מלאכה בשבת ויו"ט מותרים בחוה"מ, אבל מצוות עשה של
    שמחה חלה בחוה"מ, וכל עבודה וטרחה שמשביתה את השמחה אסורה. ולכן דבר האבד מותר וכו'. כך שאסור לעבוד בחוה"מ מדאורייתא, אבל לא משום איסור מלאכה אלא משום השבתת
    השמחה.
</p>
<a name="19"></a><h2 dir="RTL">
    ב, ד - גזירות חכמים בשבת אינן חלות בחול המועד
</h2>
<p dir="RTL">
    ומוסכם על כולם שגזירות חכמים בשבת אינן חלות בחול המועד. וכפי שכתב בשש"כ סח, כו, שלא נאסרה בחול המועד הפרשת תרומות ומעשרות, ולכן מותר להפריש גם כשאין צריך
    לפירות במועד, וכן מותר לטבול כלים גם כשאינו מתכוון להשתמש בהם במועד. וכן איסור מוקצה אינו חל בחול המועד.
</p>
<a name="20"></a><h2 dir="RTL">
    ב, ה - טורח הוא דבר שאורך זמן רב או דורש ריכוז רב
</h2>
<p dir="RTL">
    ונראה שיש שתי משמעויות למה שאמרו חכמים 'טירחא':
</p>
<p dir="RTL">
    המשמעות הראשונה, שהמלאכה אורכת זמן רב, ואפילו בדברים שאינם מל"ט מלאכות, אם יש בהם טורח אסורים. כדוגמת מסחר והעברת חפצים, ועיין בפניני הלכה שבת כב, ב, שלדעת
    הרמב"ן פתיחת חנות אסורה מהתורה משום שנאמר שבתון. ואפשר שגם הרמב"ם מסכים לזה, עיין שם בהרחבות. ועיין עוד בדברי הרמב"ם (שבת כד, יב) על איסור מוקצה, שאחד
    הטעמים, כדי שלא יעביר אדם חפציו ממקום למקום, הרי שטרחה שהופכת את השבת לחול אסורה בחומרה כזו שגוזרים עבורה איסור מוקצה.
</p>
<p dir="RTL">
    המשמעות השנייה, מלאכה שדורשת ריכוז ומאמץ, ועל כן מלאכת אומן נאסרה גם כשהיא נעשית בזמן קצר, כדוגמת כתיבה.
</p>
<p dir="RTL">
    וכן נראה מדברי היראים שכתב: "דלא מיתסרא אלא מלאכת טורח. הלכך הלוואות ומלאכה מועטה בביתו מותרת". וכן נראה מא"א בוטשאטש שכתב (סו"ס תקלג): "וכן לפעמים אינו
    עושה רק מה שאין טרחא ולא שהיה דהוי ליה כנטילת גבשושית", ועוד כתב (תקלז): "ואין זה כנטילת גבשושית שמותר בחוה"מ ע"י שאין בו שהיה, כי הגסה הנ"ל יש בה שהיה
    מרובה". הרי שגם נטילת גבשושית מותרת מפני שפעולתה קצרה וקלה.
</p>
<p dir="RTL">
    עוד מבואר מלשון שבולי הלקט סי' רכ"ה, שלא רק מעשה המלאכה בפועל קובע, אלא גם טרחת הלב וריכוז המחשבה, שאינה דומה כתיבת אגרת שלום שמפחיתותה אינה דורשת ריכוז
    ודקדוק, לאגרת שכותב בה אודות צרכיו שדורשת ממנו דיוק ודקדוק לכותבה כהוגן.
</p>
<a name="21"></a><h2 dir="RTL">
    ב, ו - איסור מלאכה בחול המועד כדי שיוכלו לשמוח וללמוד
</h2>
<p dir="RTL">
    כתב ראבי"ה (תתלה): "לא מסרן הכתוב אלא לחכמים לידע איזה מלאכה אסורה ואיזה מותרת, הכל תלוי כדי שישמח במועד, ומתוך שמחה נוח לו ללמוד ולהבין בהלכות הרגל,
    כדאמרינן אין השכינה שורה לא מתוך עצבות ולא מתוך עצלות וכו'. הלכך היכא דאיכא טרחה יתירה אסור, שליבו עצוב מפני הטורח. וכן התירו לעשות מלאכה בדבר האבד או
    בשאין לו מה לאכול, כדי שיהא שמח במועד ועל דרך זה הולכים כולם". וזה ביאור מה שאמרו במו"ק יג, א: "אמר רב אשי... מועד משום טירחא הוא ובמקום פסידא שרו רבנן,
    ארבעה עשר משום צורך יום טוב הוא, מידי דצורך יום טוב שרו רבנן, מדי דלא צורך יום טוב לא שרו רבנן".
</p>
<p dir="RTL">
    וכ"כ הריטב"א מו"ק יג, א, ('אלא אמר רב אשי'): "כי טעם איסור מלאכות במועד הוא משום טרחא ושלא למעט בשמחת הרגל, ולפיכך התירו חכמים כל שהוא צורך המועד וכל שהוא
    דבר האבד, כדי שלא יהא דואג על אבדתו ונמנע משמחת יום טוב, וכן התירו שכר פעולה שאין לו מה יאכל".
</p>
<a name="22"></a><h2 dir="RTL">
    הערמה (הרב אורן דחבש)
</h2>
<a name="23"></a><h2 dir="RTL">
    ג, א - ההיתר לצורך המועד ומחלוקת תנאים אם מותר להערים
</h2>
<p dir="RTL">
    משנה מו"ק יא, א: "כל כבשין שהוא יכול לאכול מהן במועד כובשן".
</p>
<p dir="RTL">
    מו"ק יב, ב: "תנו רבנן: טוחנין במועד לצורך המועד, ושלא לצורך המועד אסור, ואם טחן והותיר הרי זה מותר. קוצצין עצים במועד לצורך המועד, ושלא לצורך המועד אסור,
    ואם קצץ והותיר הרי זה מותר. מטילין שכר במועד לצורך המועד, ושלא לצורך המועד אסור, ואם הטיל והותיר הרי זה מותר. ובלבד שלא יערים (שלא יעשה הרבה ויאמר לצורך
    המועד אני עושה ומתכוון כדי שישתייר לאחר המועד, רש"י). ורמינהו: מטילין שכר במועד לצורך המועד, ושלא לצורך המועד אסור, אחד שכר תמרים ואחד שכר שעורים, ואע"פ
    שיש לו ישן מערים ושותה מן החדש (פירוש: שמערים להכין שכר חדש כאשר יש לו אחר בביתו והיה בדעתו לשתות ממנו, והוא אומר שאינו רוצה בזה אלא באחר שהוא חדש)? תנאי
    היא! דתניא אין מערימין בכך, ר' יוסי בר יהודה אומר מערימין".
</p>
<a name="24"></a><h2 dir="RTL">
    ג, ב - נחלקו הראשונים כמי ההלכה בהערמה
</h2>
<p dir="RTL">
    לדעת הר"ן (בחידושיו) הלכה כריב"י שמותר להערים, שהרי אפילו ביו"ט הותרה הערמה, כמובא בביצה יז, א: "ממלאה אישה קדרה בשר אע"פ שאינה צריכה אלא חתיכה אחת". ושם
    יא, ב: "וכן מולח אדם כמה חתיכות אע"פ שאינו צריך אלא חתיכה אחת". וכ"כ הרי"ד.
</p>
<p dir="RTL">
    מאידך המרדכי (תתנד) כתב, שהלכה כת"ק שאסור להערים, בין שטוחן יותר ממה שצריך, ובין שיש לו את המאכל ומערים לומר מהחדש אני רוצה. וכתב שכן גם דעת ר"ת. ואע"ג
    שביו"ט התירו, אין ללמוד משם, שאין כל הערמות שוות, שכן בעירובי תבשילין (ביצה יז, ב) מצינו הערמה אסורה. (גם מה שהתירו לאשה למלא קדירה הוא לא הערמה אלא דין
    ריבוי בשיעורים). והרי"ף והרא"ש לא הזכירו דין הערמה כלל, וכתבו הטור והב"י (תקלג, א) שלדעתם הערמה אסורה. וכ"כ רי"ץ גיאת (ח"ב עמ' יט), ראב"ד (בהשגות), ריטב"א,
    ועוד.
</p>
<p dir="RTL">
    אמנם כתב הרשב"א (א, תתמה), שאפילו יש לו לחם, מותר לטחון ולהכין חדש, שפת חמה עדיפה מן הצוננת. והראב"ד כתב, שהאיסור בהערמה הוא כאשר החדש והישן שווים באיכותם,
    אבל אם החדש טוב לו מן הישן, אף שיש לו ישן מותר להכין חדש לצורך המועד. ונראה מלשונו שאף אם האיכות ניכרת לו בלבד, מותר להכין חדש.
</p>
<a name="25"></a><h2 dir="RTL">
    ג, ג - דעת הרמב"ם
</h2>
<p dir="RTL">
    כתב הרמב"ם (יו"ט ז, ח): "מטילין שיכר במועד לצורך המועד, ושלא לצורך המועד אסור. אף על פי שיש לו ישן, מערים ושותה מן החדש, שאין הערמה זו ניכרת לרואה, וכן כל
    כיוצא בזה".
</p>
<p dir="RTL">
    נחלקו בדעתו: מלשון המ"מ והריטב"א משמע שהבינו שכל הערמה מותרת לרמב"ם. אולם לדעת רוב המפרשים, הרמב"ם התיר הערמה שאינה ניכרת בלבד. וכן ביאר במגדל עוז, שלדעת
    הרמב"ם הברייתא השלישית, המביאה את מחלוקת התנאים, מדברת על הערמה של הוספת כמות ניכרת, שבזה ת"ק אוסר משום שהיא הערמה ניכרת. וריב"י מתיר, והלכה כת"ק. אבל
    בהערמה של מי שאומר שהוא רוצה לשתות מן החדש כולם מודים שמותרת, כיוון שאינה ניכרת לרואה, שהרואה אומר לצורך המועד הוא, שאין הכל יודעים שיש לו מן הישן. ולכן
    הזכיר הרמב"ם רק את ההיתר של שותה מן החדש, שהערמה של ריבוי אסורה. וכ"כ הב"ח (תקלג, א, 'והרמב"ם'), ושעה"צ (ו) בדעת הרמב"ם. וכן דעת המאירי. וכן נראה מראב"ן
    וריא"ז (א, ט), שהזכירו שמותר להערים ולשתות מן החדש ולא הזכירו הערמה של תוספת.
</p>
<a name="26"></a><h2 dir="RTL">
    ג, ד - להלכה אוסרים כל הערמה
</h2>
<p dir="RTL">
    בשו"ע ורמ"א תקלג, א, נפסק כדעת רוב הראשונים שאסרו כל הערמה: "מותר לטחון קמח לצורך המועד אפילו כיוון מלאכתו במועד, ולקוץ עצים מהמחובר, ולהטיל שכר בין של
    תמרים בין של שעורים, לצורך המועד. ושלא לצורך המועד אסור... לא יערים לטחון או לעשות שכר יותר בכוונה, או אם יש לו קמח או שכר ישן, לא יערים לעשות אחר ויאמר
    מזה אני רוצה. אבל אם יש לו לחם מותר לטחון לפת, דפת חמה עדיף, והוא הדין בשכר, אם החדש עדיף בלא הערמה שרי".
</p>
<p dir="RTL">
    אמנם כתב מ"ב (ט), שמי שירצה לסמוך על הרמב"ם, להקל בהערמה כזו שיש לו ישן ואומר מהחדש אני רוצה ומשתמש בחדש, אין למחות בו. ואפשר לחזק את דבריו ממה שכתב בב"י:
    "וכיוון דלא אשכחן מאן דשרי אלא הרמב"ם, הוה ליה יחידאה ולא נקטינן כוותיה בהא". ועתה שנמצאו לרמב"ם חברים מאירי, ראב"ן וריא"ז, הרוצה לסמוך עליו רשאי.
</p>
<a name="27"></a><h2 dir="RTL">
    ג, ה - מה דין מה שעשה בהערמה או מזיד לצורך אחר המועד
</h2>
<p dir="RTL">
    אסור לאפות או לבשל ביו"ט לצורך מחר אפילו אם הוא שבת או יו"ט וכל שכן אם הוא חול (שו"ע תקג, א). נחלקו האחרונים באשה שהערימה ולאחר שסיימו לאכול סעודת יו"ט
    בישלה לצורך מחר אלא שאכלה כזית מן התבשיל כדי שיחשב כצורך יו"ט (הביאם מ"ב תקג, יג): לדעת באר הגולה (תקג, ה) ופר"ח התבשיל אסור, שיש חשש שילמדו ממנה אחרים
    לעשות כמותה, וגם היא תבוא לעשות כן פעם נוספת, משא"כ במזיד. כמו שמצינו בעירוב תבשילין תקכז, כד. אמנם רוב האחרונים, מ"א תקג, ג, ט"ז ה, א"ר ה, ועוד, התירו
    בדיעבד בהערמה, כיוון שעל כל פנים אכל קצת מן התבשיל מבעוד יום. וכ"כ מ"ב (שם יג, תקלג, ו).
</p>
<p dir="RTL">
    וכן לעניין חוה"מ, כתב מ"א תקלג, ב, שהמערים להכין יותר ממה שצריך, דינו כמבואר לעיל ומאכלו מותר בדיעבד, כיוון שעל כל פנים הוא אוכל מעט ממה שהכין. והביאו מ"ב
    ו. וכתב (בשעה"צ ה) שהאחרונים העתיקוהו.
</p>
<a name="28"></a><h2 dir="RTL">
    ד, א - מכשירי אוכל נפש
</h2>
<p dir="RTL">
    כתב במ"ב תקמ, כח, עפ"י מ"א י, ושאר אחרונים, שגם כאשר אפשר לקבל סכין בהשאלה, אפשר לתקן אותו. ובשעה"צ כד, כתב שהפמ"ג (מש"ז ה), פקפק בזה, וחיזק המ"ב את דברי
    המ"א מדברי הריטב"א, הרמב"ן, ומגיד משנה, שלא חששו לזה כלל, והתירו להכין סכינים בחול המועד.
</p>
<p dir="RTL">
    עוד כתב בשעה"צ כג, שמוכח מהלבוש וא"ר יג, שגם כאשר יכל לתקן את המכשיר בערב חג, אם לא כיוון מלאכתו במזיד לחול המועד, מותר לתקן בחול המועד מכשירי אוכל נפש.
    ודחה דברי המאמר מרדכי ג' שהתיר רק אם היה אנוס בערב חג. וחיזק בשעה"צ את דבריו מדברי הרמב"ם. אמנם בכה"ח תקמ, מג, כתב שאם אפשר בהשאלה עדיף, כדי לחוש לפמ"ג
    ומאמ"ר.
</p>
<p dir="RTL">
    בשש"כ סו, יז, כתב שאם כיוון מלאכתו לחול המועד מותר לתקן מכשיר אוכל נפש במלאכת אומן בשינוי, מפני שדינה כמלאכת הדיוט, כפי שלמדנו לעניין תופר (שו"ע תקמא, ה).
    ודבריו תמוהים, שכן אם כיוון מלאכתו למועד, גם במעשה הדיוט אסור. וכ"כ הרב נבנצאל (ירושלים במועדיה חוה"מ עמ' קפח).
</p>
<a name="29"></a><h2 dir="RTL">
    ד, ב - הגדרת מכשירי מכשירים (הרב אורן דחבש)
</h2>
<p dir="RTL">
    במ"א תקמא, א, הקשה על השו"ע ממה שהתיר תיקון תנור במעשה אומן (תקמא, ז), ולעומת זאת ברשתות דגים התיר רק במעשה הדיוט (תקמא, א). וביאר: "וי"ל דלא מקרי מכשירין
    אלא דבר המכשירו לאכילה כגון תנור וסכין (תנור ע"י האפיה, וסכין ע"י השחיטה), אבל רשתות לא מיקרי מכשירין".
</p>
<p dir="RTL">
    ובשלחן עצי שיטים חולק על המ"א וסובר שגם רשתות נחשבות כמכשירי אוכל נפש, ונאסרו במלאכת אומן מפני שיכל לעשותן מערב יו"ט. ונראה שלדעתו כל השייך לאכילה כרשתות
    ושולחן אכילה מוגדרים כמכשירי אוכל נפש. וז"ל: "הנה המ"א כתב אע"ג דקיי"ל סי' תקמ דתנור שהוא מכשירי אוכל נפש שרי אפילו מעשה אומן, לא מקרי מכשירין אלא תנור
    וסכין, אבל רשתות לא מקרי מכשירין (סי' תקמא). וזה דוחק. לכן נראה דודאי רשתות מקרי מכשירין, אלא דמכשירין שאפשר מעי"ט אסורין מעשה אומן".
</p>
<p dir="RTL">
    אולם האחרונים קיבלו את דעת המ"א, וכ"כ יד אהרן בהגהת הטור; ח"א כלל קי, ח; מ"ב תקמא, ב; ערוה"ש א, וכה"ח ב; שש"כ סו, יט; חוהמ"כ ז, לח. ויש שאף חיזקו את הגדרת
    המ"א מדברי הרמב"ן שכתב "מכשירין, <strong>כל שהם קרובים לאוכל נפש עצמו</strong>, עשו אותם...".
</p>
<p dir="RTL">
    וכ"כ בפס"ת תקמ, ד, ובספר חיכו ממתקים תקמא, א, והוסיפו ששולחן הוא מכשירי מכשירין ומותר לתקנו במעשה הדיוט בלבד. ובספר שמירת המועד כהלכתו ב, 72, הוכיח מבאו"ה
    ששולחן אינו מכשירי אוכל נפש, שהרי מותר ליטול שכר על מלאכה שהיא לצורך מכשירי אוכל נפש, ומבואר בגמ' מו"ק יב, א, לפירוש רש"י, שאסור ליטול שכר על תיקון
    השולחנות.
</p>
<p dir="RTL">
    לעומתם מהפמ"ג משב"ז תקמב, א, משמע שהגדיר שלחן כמכשירי אוכל נפש שמותר לתקנו במלאכת אומן. וכן משמע מאבנ"ז או"ח ב, יז.
</p>
<a name="30"></a><h2 dir="RTL">
    ד, ג - תיקון לצרכי רבים שכרוך במלאכת דבר האבד
</h2>
<p dir="RTL">
    משאית להובלת מזון שהתקלקלה, לכאורה אסור לתקנה במלאכת אומן הואיל והיא מכשירי מכשירים שמותר לתקן רק במלאכת הדיוט. אלא שהואיל ויש בה צורך רבים למועד, יש להניח
    שלחלק מהאנשים הוא נוגע לדבר האבד, כמו ביטול סעודות וצער רב, ולכן מותר לתקנה מדין דבר האבד. וכן התיר למעשה בחזו"ע (הל' חוה"מ ה'-ו' עמ' קעה). וכן כאשר צריך
    לתקן מכונה לקטיף פירות, אם נראה שללא התיקון יחסרו פירות לצרכי המועד, מותר לתקנה במלאכת אומן.
</p>
<a name="31"></a><h2 dir="RTL">
    ד, ד - ברז מים
</h2>
<p dir="RTL">
    כתבתי שכאשר יש קושי להשתמש בברז המים השני שבבית, מותר לתקנו במלאכת אומן. ובשש"כ סו, הערה סה, כתב בשם רשז"א, שקשה להתיר תיקון ברז כאשר יש לו ברז נוסף בבית,
    וכל התיקון נועד כדי למנוע קצת טרחה. ורק אם הברז השני באמבטיה והוא נוהג שלא לשתות מים שבאו משם, מותר לתקן את הברז שבמטבח. ובקובץ מבקשי תורה סי' קו כתב בשם
    ריש"א, שמותר לתקן את הברז שבמטבח ואת מערכת החשמל, וגם כאשר יש לו ברז מים אחר בביתו מותר לתקן את הברז שבמטבח כדי שיהיה לו נוח יותר, שזה תיקון מכשירי אוכל
    נפש, וכשם שהתירו לתקן כלי שאפשר להשאיל משכן. הובא בפס"ת תקמ, הערה 12. וכ"כ בחזו"ע עמ' קפו, שמותר לתקן את ברז המים שבמטבח על ידי טכנאי אומן, כי הוא צורך
    אוכל נפש.
</p>
<a name="32"></a><h2 dir="RTL">
    ד, ה - מערכת החשמל
</h2>
<p dir="RTL">
    כתבתי שמותר לתקן את מערכת החשמל על ידי חשמלאי אומן, לצורך תאורה, כדי שיאכל באור. וכן מבואר בשש"כ סו, הערה רלב. וכ"כ בשמירת המועד כהלכתו ב, ל, כאשר אין לו
    אפשרות לאכול בחדר אחר. וכ"כ באבני ישפה או"ח קז, ולמד זאת מהיתר קישוטי נשים שהוא כעין אוכל נפש.
</p>
<p dir="RTL">
    ולכאורה היה אפשר לומר שיוכלו לאכול לאור נרות כפי שעשו בדורות עברו. אלא שלמדנו בשו"ע תקלג, א, שגם מי שיש לו לחם מותר לטחון לצורך פת חמה וטעימה יותר, והוא
    הדין לצורך תאורה שיש בה תוספת ממשית להנאת האכילה.
</p>
<a name="33"></a><h2 dir="RTL">
    ד, ו - למעט במלאכה כשאפשר
</h2>
<p dir="RTL">
    ככלל, כאשר ניתן לבצע תיקון זמני שמועיל לימי החג, אין היתר לעשות תיקון קבוע. וכפי שלמדנו בדין מלאכת דבר האבד, שיש לצמצם במלאכה. אמנם אם מזמינים טכנאי, בדרך
    כלל אם יצטרך לבוא שוב עבור התיקון הקבוע, יצטרכו לשלם לו תשלום נוסף, וממילא מדין דבר האבד מותר שיתקן תיקון קבוע.
</p>
<a name="34"></a><h2 dir="RTL">
    ה, א - צרכי הגוף
</h2>
<p dir="RTL">
    הפוסקים התירו לתקן מזגן בימים חמים מאד, כן מובא בשם הרב פיינשטיין וריש"א, בפס"ת תקמא, ה, ושמה"כ ב, 96.
</p>
<p dir="RTL">
    לגבי תיקון מרחץ של יחיד, עיין בתשובת הרשב"א ח"ד שכו, שהובאה בב"י תקמד, שביאר שההיתר הוא רק לתקן מרחץ של רבים במלאכת אומן. וכ"כ במ"ב תקמד, ה, ושעה"צ ו,
    וההסבר הוא, שיחיד אפשר לו בלא מרחץ. לפי זה כיום שרגילים להתרחץ בכל יום, והדבר נחוץ לא פחות מחימום הבית ביום קר ומיזוג ביום חם, הרי זה צרכי הגוף, ומותר לתקן
    מרחץ של יחיד גם במלאכת אומן. אבל תיקון אמבטיה, כאשר אפשר להתרחץ במקלחת, אינו נחוץ ואסור. וכך היא הדעה השנייה בשש"כ סו, נח, וכ"כ בשם רשז"א בהערה ריז. והזכיר
    לעיין בהערה סז, שכאשר מדובר בטרחה רבה מאד, כשבירת קירות וחרסינה, אין להתיר בלא שאלת חכם. וקצת תימה על הדעה הראשונה שהזכיר, לפיה אפילו על ידי הדיוט אסור
    לתקן את המקלחת. ובפס"ת תקמד, ג, התיר לתקן מקלחת רק במלאכת הדיוט, ותימה שהרי זה צרכי הגוף שמותרים גם במלאכת אומן. וכ"כ בחול המועד כהלכתו ז, לד, בביאור שם,
    שמקלחת היא צרכי הגוף.
</p>
<a name="35"></a><h2 dir="RTL">
    ה, ב - תיקון טלפון
</h2>
<p dir="RTL">
    בשש"כ סו, ס, כתב שטלפון אינו מצרכי הגוף, אפילו אם הוא רוצה להזמין על ידו מאכלים, ורק לחנות מזון מותר לתקן את הטלפון כאשר הוא משמש את הרבים לצורך קניותיהם.
    אבל בינתיים הטלפון הפך לשימושי ונצרך יותר עד שטלפון אחד בבית נחשב כבר כצרכי הגוף. והכל לפי העניין, וכאשר יש צורך גדול מאד בטלפון נוסף, מותר גם אותו לתקן
    (עי' פס"ת תקמא, ד).
</p>
<a name="36"></a><h2 dir="RTL">
    ה, ג - איפור תכשיטים ופאה נוכרית
</h2>
<p dir="RTL">
    בזרע אמת ג, נה, התיר לשלם שכר עבור האיפור. לגבי תיקון תכשיטים ופאה נוכרית, כתבתי כפי שכתב בפס"ת תקמו, ג, עפ"י הרב פיינשטיין ופירות האילן תקמו, ט, ושמירת
    המועד כהלכתו ב, לא-לב, שאסור לתקנם בתיקון אומן, שהם כבגדים ושאר צרכי המועד שמותרים במלאכת הדיוט בלבד, כי מה שהתירו בצרכי הגוף היינו בדברים שמייפים את הגוף
    עצמו. אמנם בשש"כ סו, הערה פט, נשאר בצ"ע לעניין עשיית טבעת, מפני שאולי הוא כצרכי הגוף, שבה עצמה נהנים. ובחול המועד כהלכתו ז, נח, הביא שתי דעות לגבי תיקון
    פאה נוכרית, וסברת המקילים שהיא בכלל קישוטי האשה, וכתב שראוי להימנע מכך.
</p>
<a name="37"></a><h2 dir="RTL">
    ו, א - רפואה
</h2>
<p dir="RTL">
    בפס"ת תקלב, ג, כתב שאסור לעשות מלאכה גמורה להקלת מיחושים בעלמא, ולמד זאת מח"א קי, יז, ונשמ"א. ולא הבנתי היאך למד זאת שם. ונראה למעשה שבכל מצב שיש צער, מותר
    לעשות מלאכה גמורה כדי להסירו, כגון לשחוק סממנים.
</p>
<p dir="RTL">
    אמנם נראה פשוט שאסור לעשות טיפול רפואי גדול שטרחתו מרובה להקלת מיחוש כאשר התכוון לדחות את הטיפול לחול המועד כי אז זמנו פנוי. וכפי שלמדנו לעניין מלאכת דבר
    האבד, שמי שכיוון מלאכתו למועד, אין בית הדין מניחים לו לעשות את המלאכה אע"פ שהוא דבר האבד (שו"ע תקלח, ו, ומ"ב טו). וכן מי שכיוון מלאכתו כדי לעשותה במועד
    במלאכת הדיוט לצורך המועד, אסור לו לעשותה (מ"ב תקמ, ט).
</p>
<p dir="RTL">
    ולכאורה אפשר לטעון, שהואיל ורפואה היא מצרכי הגוף, הרי דינה כהכנת מאכלים, שגם בכיוון מלאכתו לחול המועד - מותר. ויש להשיב שהואיל והטיפול הרפואי אינו מועיל
    מיד להפסקת הכאבים, יש להחשיבו כמכשירי אוכל נפש, שאם כיוון מלאכתו לחול המועד - אסור במלאכת אומן. וממילא אם הטיפול יפיג את הכאבים מיד, גם אם כיוון את מלאכתו
    לחול המועד יהיה מותר לבצעו בחול המועד.
</p>
<p dir="RTL">
    וכן נראה שכל טיפול רפואי שאין צורך שיתקיים דווקא במועד, למרות שיש ממנו תועלת כל שהיא גם במועד, כמו ניקוי שיניים, כיוון שבפועל אין הדבר צורך למועד דווקא,
    הרי שהקובעו במועד מזלזל בחג, והרי הוא כמי שמכוון מלאכתו למועד.
</p>
<a name="38"></a><h2 dir="RTL">
    ז, א - השינוי בתפירה
</h2>
<p dir="RTL">
    בשו"ע תקמא, ה, כתב שהשינוי שאדם מקצועי צריך לעשות הוא בשני דברים: האחד, תפירות רחבות, והשני, אחת למעלה ואחת למטה כשיני הכלב. ויש לעיין שאולי הכוונה בשינוי
    השני, שיעביר את החוט פעם אחת וממילא בכל פעם החוט יעבור רק בצד אחד של הבגד, ונראה כשיני הכלב, עם רווחים בין תפירה לתפירה, ושלא כתפירה מקצועית שחוזרת ותופרת
    גם את הצד השני כך שהחוט נראה ישר לאורך כל התפירה. אמנם לא מצאתי שכתבו כך, אלא שיעקם תפירתו, פעם למטה ופעם למעלה, וכ"כ בפס"ת תקמא, ה.
</p>
<p dir="RTL">
    בשש"כ סו, נא, כתב שמי שאינו רגיל לתפור רשאי לתפור כרגיל, ועם כל זה יחמיר גם הוא לתפור בשינוי, וזה על פי הרמ"א תקמא, ה, שכתב: "וכל אדם יחמיר על עצמו לתפור
    בשינוי", ובמ"ב טו, ביאר מפני שרוב בני אדם יודעים לתפור כאומן. ונראה שכיום רבים אינם יודעים, ואין צורך להחמיר.
</p>
<a name="39"></a><h2 dir="RTL">
    ז, ב - תיקון כפתורים
</h2>
<p dir="RTL">
    בשש"כ סו, נא, כתב שמותר לתפור כפתור ולא הצריך שינוי. בפס"ת תקמא, ה, 20, כתב שאמנם בעיקרון תפירת כפתור היא מעשה הדיוט ואין צריך לשנות, ומ"מ כתב שאם יש בו
    ארבעה חורים, יתפור שניים, ואם יש שניים יתפור את הכפתור במקום שונה במקצת או באופן רפוי יותר. ע"כ. אבל למעשה נראה שתפירת כפתור היא מלאכת הדיוט ואין צריך
    לשנות בה דבר.
</p>
<a name="40"></a><h2 dir="RTL">
    ז, ג - תיקון נעליים כדי שלא יתקלקלו או שלא ילך יחף
</h2>
<p dir="RTL">
    יסוד ההלכה ברא"ש א, יז, שכתב שאם יתקלקלו עוד אם לא יתקנם, אינו נחשב דבר האבד, כי לא נחשב דבר האבד אלא כשעיקר הדבר נפסד, וכן הובא בטור ושו"ע תקמא, ד, ומ"ב
    י. אבל אם הוא צריך להמשיך ללכת בהם ותוך כך יתקלקלו לגמרי, מותר לתקנם ואפילו במלאכת אומן, כ"כ הט"ז א, וח"א קו, ד, ומ"ב י. (ואמנם א"ר ו, פקפק בזה, שמדוע לא
    יתקנם באופן ארעי).
</p>
<p dir="RTL">
    ולכאורה יש לברר מה הדין כאשר הנעליים קרועות לגמרי, ואם לא יתקנם יצטרך ללכת יחף או להישאר בבית, האם גם אז מותר לתקנם מדין דבר האבד. ולכאורה הוא ק"ו, שאם
    כשעדיין לא נתקלקלו לגמרי מותר לתקנם כדי שלא יתקלקלו כשימשיך ללכת בהם, ק"ו כאשר כבר נתקלקלו לגמרי מותר לתקנם. אמנם אפשר לדחות, שמותר לו להמשיך ללכת בהם,
    וכיוון שעל ידי כך יתקלקלו לגמרי, מותר לתקנם. אבל אם כבר נתקלקלו לגמרי, אסור לתקנם כלל. ובשש"כ סו, הערה קצז, כתב שאם יש לו צער הגוף, כגון שגשם או קוצים
    נכנסים לנעלו, ואין לו נעליים אחרות, מותר לתקנם בכל אופן. ולכאורה הוא הדין גם כאשר אין לו נעליים ללכת בהם, שמותר לתקנם, שאם לא כן ילך יחף ויפצע או יתקרר.
</p>
<p dir="RTL">
    עוד יסוד להקל מדין כבוד הבריות. וכפי שכתב בספר פתחי מועד (ד, יב, עמ' רז) בשם ריש"א, שבמצב שבגדו מלוכלך מאד ויש לו גנאי גדול, יש מקום להקל משום כבוד הבריות.
    ונראה שכן הדין לעניין נעליים, שאמרו חכמים בשבת קכט, א: "אמר רב יהודה אמר רב: לעולם ימכור אדם קורות ביתו ויקח מנעלים לרגליו". ופרש"י: "ויקח מנעלים - שאין לך
    ביזוי מן המהלך יחף בשוק".
</p>
<a name="41"></a><h2 dir="RTL">
    ז, ד - צחצוח נעליים (הרב אורן דחבש)
</h2>
<p dir="RTL">
    בספר שבילי דוד וילקוט גרשוני תקלד, כתבו שאסור לצחצח נעלים במשחת נעליים בחוה"מ משום דהוי ככיבוס. ועוד כתב בילקוט גרשוני (סוף תקנג), לאסור מהמובא בקיצור
    השל"ה שאסור לצחצח נעליים בערב פסח אחר חצות, וכל שכן בחוה"מ שאסור. וכן כתבו בשם חזו"א. וכ"כ בציץ אליעזר (ח"ח, מפתחות ומלואים לסי' טו פרק יד).
</p>
<p dir="RTL">
    ובשו"ת יבי"א (א, לב), התיר צחצוח נעליים במועד עפ"י שער אפרים (קכד), שאין המנעל בכלל מלבוש, ועפ"י שו"ת רב פעלים (ד, יג) שכתב שאין המנעל כבגדים שצריך להחליפם
    לכבוד שבת, וא"כ צחצוח נעליים אינו בכלל גזרת כיבוס של בגדים. ועוד שצחצוח הנעליים אינו לוקח זמן רב וגם אין בו טרחה יתירה, משא"כ כיבוס, שרגילים לכבס הרבה ביחד
    וצריך לייבשם, יש לחוש שיניחום לחוה"מ שפנויים אז ממלאכה. ואף אם תרצה לומר שבכלל כיבוס הוא, כתב בשו"ת חלק לוי (קפב) שיש להתיר כיוון שנעליים דומות למטפחות
    הידיים שדרכן להתלכלך תמיד. וכן התירו בשו"ת מלמד להועיל (א, קיג, י), פקודת אלעזר (תקלד) ועוד. וכ"כ שש"כ (סו, מח), וכן מובא בשם ריש"א (מבקשי תורה קו), ובשם
    הרב פיינשטיין (חוהמ"כ ה, הערה קיב), וכ"כ הרב וואזנר (בספר פני ברוך, קונטרס אהל חנה, ג). ולהבריש נעליים כדי להסיר אבק מותר לכו"ע (הרב ואזנר שם).
</p>
<a name="42"></a><h2 dir="RTL">
    אימתי אסור ליטול שכר על מלאכה בחוה"מ (הרב אורן דחבש)
</h2>
<a name="43"></a><h2 dir="RTL">
    ז, ה - איסור נטילת שכר על צרכי המועד שאינם צרכי הגוף
</h2>
<p dir="RTL">
    מו"ק יב, א: "רב חמא שרא להו לאבונגרי דבי ריש גלותא למיעבד להו עבידתא בחולא דמועדא. אמר, כיוון דאגר לא קא שקלי, שרשויי הוא דקא משרשו ליה ולית לן בה". רש"י:
    "למיעבד עבידתייהו - אם נשבר השלחן - שרי לתקנו. שרשויי - ריוח בעלמא, כדי סעודתם דקא אכלי בהדייהו, ולא קא חשיב מלאכה". הרי שמדובר במלאכת הדיוט שמותרת לצורך
    המועד, אלא שאם היו מקבלים על כך שכר, היה אסור. אבל השתתפות בסעודה אינה נחשבת שכר. וכן ביאר הרא"ש (ב, ט): "האי שמשין מלאכה המותרת במועד היו עושין, כגון
    תיקון הספסלים ואצטבאות, ואפילו הכי דוקא שרשויי, אבל בשכר אסור, שמע מינה דאסור בשכר אפילו מלאכה המותרת במועד, דקבלת שכר דמועד כעובדא דחול דמיא". וכ"כ לאסור
    קבלת שכר על מלאכה מותרת המרדכי, ר' ירוחם, אשכול (מד), טור ועוד.
</p>
<p dir="RTL">
    וכ"כ שו"ע תקמב, א: "אפילו מלאכות המותרות, אינם מותרות לעשותן אלא לעצמו או לאחרים בחינם, אבל בשכר אסור. ומיהו אם אינו נותן לו שכר קצוב אלא שאוכל עימו בשכרו
    - מותר". וכ"כ חמד משה א; פמ"ג מש"ז ג; מאמ"ר א; נהר שלום א; באו"ה תקמא, ה, 'אלא'.
</p>
<a name="44"></a><h2 dir="RTL">
    ז, ו - שיטת הכלבו
</h2>
<p dir="RTL">
    לעומת זה כתב כלבו (ס), הדיוט שתופר כדרכו יכול לתפור גם לאחרים וליטול שכר על כך. והב"י תקמא, ה, כתב עליו שדבריו הם טעות, שהרי כל בשכר אסור, כמו שמבואר בסי'
    תקמב. והסכימו לדבריו דרכי משה תקמא, ב; ב"ח ג; וט"ז ג. וביארו שהכלבו דיבר שהוא נוטל שכר שאינו קצוב, כאכילה (ד"מ עפ"י א"ר). או שדיבר על מציאות שיש בה דבר
    האבד (ט"ז). או שדיבר למי שצריך את השכר מפני שאין לו מה לאכול (ב"ח).
</p>
<p dir="RTL">
    אולם כתבו כמה אחרונים, א"ר (תקמא), וברכי יוסף (תקמא, ב), שאין צורך להידחק בהבנת דעת הכלבו, שאינו יחיד בשיטתו. שכן מצינו לר"ן שהביא שיטה המבארת את הגמ' על
    מלאכה שאין בה כל כך צורך, ולכן אסרוה בשכר, אבל מלאכה שהיא לצורך המועד מותר לעשותה בשכר. וכ"כ ריא"ז (פ"ב, הלכה ג, ב, ה). וכן עולה מפירוש שהביא הריטב"א
    (ודחאו שם). וכן פסק בשו"ת נודע ביהודה (מהדו"ת קד), וביאר כך את השו"ע, ומה שאסר לשלם שכר הוא רק על פעולה שאסורה משום שהיא טרחה ולא על מלאכת הדיוט לצורך
    המועד. ועיין בבאו"ה תקמא, ה, 'אלא', שהרחיב בביאור דעות הפוסקים בסוגיה ומסיק להלכה כשו"ע.
</p>
<a name="45"></a><h2 dir="RTL">
    ז, ז - אלו מלאכות נאסרו בשכר
</h2>
<p dir="RTL">
    האיסור ליטול שכר הוא דווקא על צרכי המועד שאינם צרכי הגוף, שלמענם התירו מלאכת הדיוט או מלאכת אומן בשינוי (מ"ב תקמב, א).
</p>
<p dir="RTL">
    אבל לפועל שאין לו מה לאכול, מבואר שמותר לשלם, שהרי תכלית עבודתו להשתכר (שו"ע תקמב, ב).
</p>
<p dir="RTL">
    ולצורך דבר האבד, כתוב בכלבו (ס) וברמ"א תקמב, א, שמותר לעשות בשכר, בשביל טובת בעל הבית שיהיה לו מי שיעשה לו את מלאכתו.
</p>
<p dir="RTL">
    וכן מותר לעבוד בשכר עבור צרכי אוכל נפש של המועד ומכשיריו. ולמד זאת באו"ה ('אפילו') בק"ו מדבר האבד. אולם התפלא שהאחרונים לא הזכירו זאת, ומשום כך כתב
    שלכתחילה יחפש מי שיעשה לו בחינם, ורק אם אינו מוצא יתן שכר. ובשו"ת זרע אמת (ח"ג נה) כתב שלא נאסרה כלל מלאכה עבור מאכלים ומכשיריהם במועד. ולשיטתו אף לכתחילה
    מותר לקבל על כך שכר (חיכו ממתקים תקמב, הערה ה).
</p>
<p dir="RTL">
    וכתב שם בזרע אמת, שמותר לשלם לאומן עבור איפור או תסרוקת לאשה, שהוא מצרכי הגוף במועד. וכן מותר לקבל שכר עבור שמירה על תינוקות משום שהשמירה נחשבת כצרכי הגוף
    (שש"כ סו, הערה קס). וכן מותר מטעם זה לרופא לקבל שכר, שצרכי הגוף כדין מלאכת אוכל נפש (שש"כ שם).
</p>
<p dir="RTL">
    וכן מותר לקבל שכר עבור עבודה לצרכי רבים, וכ"כ פמ"ג (תקמד, מש"ז א) ובאו"ה (א, 'צרכי רבים'). וכפי ששילמו שכר ליוצאים על הכלאיים (מו"ק ו, א).
</p>
<p dir="RTL">
    נמצא שהאיסור הוא רק על צרכי המועד שהותר למענם מלאכת הדיוט. ונראה שהטעם, שכאשר משלמים על העבודה היא הופכת להיות חשובה כמלאכת אומן.
</p>
<a name="46"></a><h2 dir="RTL">
    ז, ח - שלא מוצא פועל שיעשה בחינם
</h2>
<p dir="RTL">
    כתב הריטב"א (יב, א, 'האי'), אם בעל הבית אינו מוצא מי שיעשה את המלאכה בחינם, מותר לו ליתן לפועל שכר על מנת שיעשה את המלאכה, מאחר שהוא עושה לצורך המועד. וכתב
    באו"ה (תקמא, ה, 'אלא') שזה חידוש של הריטב"א ולא נמצא כן בפוסק אחר. ומשום כך הביאו במ"ב (תקמב, ב) בשם 'יש מן הפוסקים'. אבל למעשה נראה שסמך על כך בשעת הצורך,
    כיוון שיש ראשונים (כלבו ודעימיה, ונודע ביהודה מהדו"ת קד), שמתירים אף לכתחילה. וכתב בבאו"ה, שיש להעדיף תחילה גוי בשכר ורק אם לא ימצא יעשה ע"י ישראל בשכר.
    וכ"כ בשש"כ סו, מ.
</p>
<p dir="RTL">
    מותר לתת שכר עבור עבודה בחוה"מ בדרך של הבלעה, כל שכן משבת (שו"ע תקלז, יד; שש"כ סו, מ).
</p>
<a name="47"></a><h2 dir="RTL">
    ח, א - ניקוי חלונות ושטיח
</h2>
<p dir="RTL">
    ניקוי חלונות בית אסור במועד מכיוון שאין הדרך לנקותם אלא מזמן לזמן ויש בזה משום עובדין דחול, ומשום שנראה שמכוון מלאכתו למועד (שש"כ סו, הערה קפב, וחוהמ"כ ה,
    מב, ובהערה קט).
</p>
<p dir="RTL">
    כתבתי שמותר לנקות שטיחים בשואב אבק ביתי, אבל אסור לנקותם באופן יסודי או לנערם מחוץ לביתו, כפי שעושים לעיתים רחוקות. והוא כעין מה שכתב בשש"כ סו, מז, שלא
    ינער את השטיח בחזקה להסיר ממנו אבק, מפני שאין רגילים לעשות זאת בכל יום, ועוד שיש בזה זלזול בחוה"מ כשהוא מנערו בחוץ. ובפס"ת תקמ, ב, כתב שאין לנקות את
    השטיחים באופן יסודי משום גזירת כיבוס.
</p>
<a name="48"></a><h2 dir="RTL">
    ח, ב - שטיפת רצפה והשקיית הגינה בפסיק רישא
</h2>
<p dir="RTL">
    כאשר רגילים לגרוף את המים לגינה, מותר לגורפם לשם במועד, למרות שכדרך אגב משקים את הצמחים, מפני שאין מתכוונים לכך אלא לנקות את הרצפה לכבוד המועד. וכן למדנו
    שפסיק רישא מותר בחול המועד משו"ע תקלו, ב, מ"ב ה; תקלז, ח-י, וכמבואר בשש"כ סו, מז, הערה קפא. והביאור לכך, שכל יסוד איסור מלאכה בחול המועד תלוי בטרחה, ולכן
    אין לחוש למלאכה שנעשית בפסיק רישא תוך כדי עיסוקו בדבר מותר.
</p>
<a name="49"></a><h2 dir="RTL">
    ח, ג - לתלות תמונה על קיר
</h2>
<p dir="RTL">
    מותר לנעוץ מסמר כדי לתלות עליו תמונה, מפני שזו מלאכת הדיוט לצורך המועד, היינו כדי לייפות הבית. ובתנאי שיש לו מזה הנאה במועד, שהבית יהיה יפה יותר במועד, ולא
    מפני שהוא מחפש דבר להעסיק בו את עצמו, או כדי לחסוך מעצמו עבודה בימות החול שבהם יהיה עסוק במלאכתו. ועיין בחוהמ"כ ח, יט, שהתיר רק כאשר הדבר נחוץ ביותר.
    ובפס"ת תקמ, א, 4, סתם להתיר, וכתב שכך דעת ריש"א. ונראה כפי שכתבתי, שאם לא כן הרי הוא כמכוון מלאכתו במועד, או שזו מלאכת הדיוט לצורך שלאחר המועד.
</p>
<p dir="RTL">
    צ"ע אם קביעת מדף נחשבת מלאכת הדיוט, שמותרת לצורך שימוש במועד. ואולי היא מלאכת אומן, מפני שצריך לעשות מדידות מדויקות כדי לקובעו ישר.
</p>
<a name="50"></a><h2 dir="RTL">
    ח, ד - השקיית גינה
</h2>
<p dir="RTL">
    יש לעיין בדין גינה שמשקים על ידי פתיחת ברז אחד, שמפעיל את הטפטפות והממטרה, שאולי מותר להשקות גם בלא תועלת למועד וגם בלא הפסד אלא רק להרווחה. שכן למדנו לעיל
    ב, ג, שנפסק להלכה שמלאכה שאין בה שום טורח, מותרת. ואולי הדבר תלוי במחלוקת אם הולכים אחר קושי הפעולה או התוצאה (עיין להלן יג, טו), שנחלקו לגבי שימוש בחותמת
    והוראת הדפסה במחשב. וכ"כ בבאר חנוך יז, ז, שהפעלת מכונה גדולה בכפתור קטן תלויה במחלוקת זו.
</p>
<p dir="RTL">
    בשש"כ סו, נז, הזכיר היתר השקיה רק משום מלאכת דבר האבד, או לצורך המועד. ובחוהמ"כ יא, ט, הזכיר שיקול של הפסד בלבד. וכן בפס"ת תקלז, ג, היקל רק מחשש שאם לא
    ישקה במועד, יגרם הפסד לצומח.
</p>
<p dir="RTL">
    ונראה שהרוצה לסמוך על המקילים רשאי. עוד נראה שאם יש ממילא צורך להשקות את אחד הצמחים, כדי שלא יפסד או לצורך המועד, כאשר הכל נעשה בפעולה אחת, לכל הדעות מותר
    אגב כך להשקות את שאר הגינה, משום שאין איסור להרבות בשיעורין (לעיל ג, ד; ובהרחבות ד, ב, ואילך).
</p>
<a name="51"></a><h2 dir="RTL">
    ט, א- שיער הגוף
</h2>
<p dir="RTL">
    כתבתי שמותר לגזור שיער הגוף, אמנם בשש"כ סו, כג, אסר לגזור שער הגוף. ומ"מ ממ"א תקלא, יב ושעה"צ טו, משמע שמותר. וכ"כ בשש"כ הערה קח, שרשז"א היקל, משום שהאיסור
    לא חל על שיער הגוף.
</p>
<a name="52"></a><h2 dir="RTL">
    ט, ב - צורך רפואי
</h2>
<p dir="RTL">
    מותר לגזור את שערות הראש לצורך רפואי, כגון לתפור חתך או לרפא פצעים, וכפי שכתב במ"ב תקלא, כא, ויסודו במ"א יב. ואמנם בכה"ח מב, כתב בשם רוח חיים ולקט הקמח,
    שגם כאשר התירו לגלח שיער, יגלח בצנעא ולא יצא מהבית עד אחר המועד, שלא ילמדו ממנו אחרים להתיר. ע"כ. אמנם כל זה כאשר גילח את כל הראש, אבל כאשר הגילוח רק בחלק
    מהראש, וק"ו כאשר יש רטייה על המקום, אין לחוש שילמדו ממנו להתיר, ומותר לצאת.
</p>
<a name="53"></a><h2 dir="RTL">
    ט, ג -האוסרים גילוח ותספורת
</h2>
<p dir="RTL">
    בעבר רבים נהגו לאסור להתגלח בחול המועד מצד שכך נהגו, וכ"כ הרב גורן (תרומת הגורן סימן קט, ד). ורבים אסרו מפני שהחשיבו גילוח כתספורת, וכ"כ בתבואות שמ"ש (נו,
    'ועתה בפעם הזאת'), משפטי עוזיאל ג, סט; דברי ישראל ועלץ א, קמ; שש"כ סו, כג. ועי' פס"ת תקלא, ב. ועוד. וכן החמיר בחזו"ע עמ' קצא, אמנם בסוף ההערה כתב, שקשה
    למחות ביד המקילים וירא שמים יחמיר.
</p>
<a name="54"></a><h2 dir="RTL">
    ט, ד - בטעם ההיתר להתגלח בחול המועד
</h2>
<p dir="RTL">
    לדעת ר"ת מגמת הגזירה שיסתפרו בערב חג, ולכן מי שהסתפר בערב חג, רשאי להסתפר גם בחול המועד. אולם לדעת רוב הראשונים, גם למי שהסתפר בערב חג אסור להסתפר בחול
    המועד (אור זרוע, הגה"מ, מרדכי, טור שו"ע תקלא ב). מפני שכאשר יראו אותו מסתפר, לא ידעו שהסתפר לפני החג. והראייה שלא הזכירו במשנה מו"ק יג, ב, היתר זה בתוך
    רשימת האנשים שמותר להם להסתפר בחול המועד. אולם סברות אלו אינן חלות על הנוהגים להתגלח בכל יום, שלא התייחסו אליהם במשנה, כי לא היה אז מנהג כזה. ואין חשש
    שיחשדו בהם שלא התגלחו לפני החג, כי הם רגילים להתגלח בכל יום, ק"ו לפני החג. ולהיפך, הרי כל יסוד תקנת חכמים כדי שלא ייראו מנוולים (פרועי ראש) בחג, ואם
    הרגילים להתגלח לא יתגלחו בחול המועד הרי הם נראים כאבלים, הפך כוונת חכמים, ויש בכך פגיעה בכבוד החג והשבת.
</p>
<p dir="RTL">
    ויש להביא ראיה ממה שהתירו לכבס במועד "מטפחות הידיים ומטפחות הספרים ומטפחות הספג ובגדי קטנים", משום שדרכם להתלכלך תדיר (משנה מו"ק יד, א, ירושלמי ג, ב, שו"ע
    תקלד, א). וכן לגבי הרגילים להתגלח, הואיל ותוך ימים ספורים מהגילוח הקודם הוא נראה מנוול, יש להתיר להתגלח בחול המועד.
</p>
<p dir="RTL">
    כיוצא בזה למדנו מדברי הריטב"א מו"ק ט, ב: "עושה אשה תכשיטיה במועד... ולא גזרו בה שמא תכנס לרגל מנוול, דקישוט מילתא דצריכא כל יומא ויומא הוא, ועוד שאין דרכן
    להשהות". וגם הגילוח הוא דבר הנעשה בכל יום, ולכן אין לגזור עליו.
</p>
<p dir="RTL">
    עוד למדנו לגבי גזיזת ציפורניים, שגם למנהג אשכנזים, שחוששים לדעת הסוברים שאסור לגזור ציפורניים, פסקו האחרונים שאם גזרם לפני המועד, מותר לגוזרם במועד (מ"ב
    תקלב, ב) .
</p>
<p dir="RTL">
    ועיין באג"מ או"ח א, קסג, שכתב בשנת תש"ח, כשמכונות הגילוח עוד לא היו נפוצות כל כך, שאין בזה איסור. וכן העיד הרב ליאור בשם הרב צבי פסח פרנק (דבר חברון תקמג),
    וכן הורה הרב ליאור למעשה (אמנם העיר שבחוה"מ פסח זה תלוי במנהגי הספירה). גם הרב רצון ערוסי העיד בשם הרב יוסף קפאח שהתיר גילוח לכתחילה לרגילים בכך. וכ"כ בשיח
    נחום ל. וכך מסרו בשם הרב סולובייציק, שמצווה להתגלח וגער בתלמידיו שלא התגלחו.
</p>
<p dir="RTL">
    בכל אופן מדובר בספק דרבנן, שאפילו לסוברים שאיסור מלאכה בחוה"מ מהתורה, כאן שמדובר בצורך הגוף של המועד, כל איסור תספורת מדרבנן. ובספק דרבנן הלכה כמיקל. קל
    וחומר כאשר מנגד ישנה מצווה דאורייתא של כבוד השבת והמועד. שכן אמרו במכילתא (שמות יב, טז, פרשה ט, נט): "וּבַיּוֹם הָרִאשׁוֹן מִקְרָא קֹדֶשׁ, קדשהו במאכל
    ובמשתה ובכסות נקיה. אין לי אלא יו"ט הראשון ואחרון שהם קרויים מקרא קודש, חולו של מועד מנין? תלמוד לומר (ויקרא כג, לז): אֵלֶּה מוֹעֲדֵי ה' אֲשֶׁר תִּקְרְאוּ
    אֹתָם מִקְרָאֵי קֹדֶשׁ". וכ"כ מ"א תקל, א; מ"ב א, בשם ספר התניא. וא"כ גם אם נאמר שיש כאן ספק איסור גילוח, הרי שיש כאן וודאי מצווה מול ספק איסור דרבנן.
</p>
<p dir="RTL">
    ושמעתי הדרכה נכונה מהרב נחום רבינוביץ', שאף שמצווה להתגלח משום כבוד החג והשבת, מ"מ אם האב נהג להחמיר, נכון שהבן ינהג כמותו, משום מצוות כיבוד הורים, ובמיוחד
    כאשר הבן נמצא בחג יחד עם אביו. אלא אם כן האב מוחל על כבודו ומסכים שהבן יתגלח.
</p>
<a name="55"></a><h2 dir="RTL">
    איסור כיבוס בחול המועד
</h2>
<a name="56"></a><h2 dir="RTL">
    יא, א - איסור כיבוס וטעמו
</h2>
<p dir="RTL">
    משנה יג, ב - יד, א: "ואלו מכבסין במועד: הבא ממדינת הים ומבית השביה, והיוצא מבית האסורין, ומנודה שהתירו לו חכמים, וכן מי שנשאל לחכם והותר. מטפחות הידים,
    ומטפחות הספרים, ומטפחות הספג, הזבין והזבות והנדות והיולדות, וכל העולין מטומאה לטהרה - הרי אלו מותרין. ושאר כל אדם אסורין".
</p>
<p dir="RTL">
    גמרא יד, א: "ושאר כל אדם מאי טעמא אסורין? כדתנן: אנשי משמר ואנשי מעמד אסורין לספר ולכבס, ובחמישי מותרין, מפני כבוד השבת. ואמר רבה בר בר חנה אמר רבי אלעזר:
    מאי טעמא - כדי שלא יכנסו למשמרתן כשהן מנוולין. הכא נמי: כדי שלא יכנסו לרגל כשהן מנוולין".
</p>
<p dir="RTL">
    הרי שעיקר הטעם שאסרו לכבס ולגלח בחול המועד, כדי שלא יכנסו לחג כשהם מנוולים.
</p>
<p dir="RTL">
    אמנם מצינו טעם נוסף, שהוזכר לגבי ההיתר לכבס בגדי פשתן, שלדעת רמב"ם ונמוק"י, ההיתר מפני שהם מתלכלכים בקלות. ולרש"י ור"ן מו"ק יח, א-ב, מפני שאין בכיבוסם
    טרחה, הרי שהאיסור לכבס במועד הוא מפני הטרחה. כהמשך לזה בשיטה לתלמיד ר' יחיאל מפאריש מו"ק יח, א, 'וכל הני', משמע שהאיסור משום שהוא כמכוון מלאכתו לחול המועד.
    ולא נראה לעשות בזה מחלוקת, אלא שיש כאן טעם נוסף שמשלים את הראשון: א) שלא יכנסו לחג כשהם מנוולים, ב) שהדוחה את הכיבוס למועד מבזה את המועד. ובמה שכתבתי בהלכה
    רמזתי קצת גם לזה "כדי שלא יהיו אנשים שידחו את כיבוס הבגדים לחול המועד, שאז הם פנויים ממלאכתם, ויכנסו לחג כשהם מנוולים".
</p>
<a name="57"></a><h2 dir="RTL">
    יא, ב - החמרה באיסור כיבוס - בתיקו דרבנן
</h2>
<p dir="RTL">
    מו"ק יד, א: "בעי רבי זירא: אבדה לו אבידה ערב הרגל ("שלא היה לו פנאי לגלח קודם הרגל"), כיון דאניס - מותר, או דלמא: כיון דלא מוכחא מילתא - לא? אמר אביי:
    יאמרו: כל הסריקין אסורין סריקי בייתוס מותרין?... רב אשי מתני: בעי רבי זירא אומן שאבדה לו אבידה ערב הרגל מהו ("כגון ספר שהכל באים אצלו ערב הרגל ורואים שאבדה
    לו אבידה ואנוס הוא ואינו יכול לספר בעצמו")? כיון דאומן הוא - מוכחא מילתא, או דלמא: כיון דלא מוכחא מילתא כי הנך - לא? - תיקו".
</p>
<p dir="RTL">
    בית יוסף תקלא, ג: "כתוב בנמוקי יוסף (ז. ד"ה גמ') דכיון דסלקא בתיקו אזלינן בה לחומרא. וכן נראה שהוא דעת הרי"ף והרא"ש והרמב"ם שהשמיטוה. אבל הגהות אשיר"י (סי'
    א) בשם אור זרוע פסקוה לקולא. ויש לתמוה על הרמב"ם (פ"ז ה"א) והרא"ש (ריש מו"ק) שכתבו מלאכת חול המועד דרבנן למה לא פסקוה לקולא". גם במאירי כתב שרוה"פ החמירו,
    אבל הזכיר שיש מקילים מפני שהוא ספק דרבנן. וכן דעת תלמיד ר' יחיאל מפריש.
</p>
<p dir="RTL">
    פסק בשו"ע תקלא, ג: "אפילו אם היה אנוס ומפני כך לא גילח בעי"ט, אינו מגלח במועד; והוא הדין למי שהיה חולה ונתרפא במועד".
</p>
<p dir="RTL">
    ואף שהב"י תמה רק על הרמב"ם ודעימיה, שסוברים שאיסור מלאכה בחוה"מ מדרבנן, נלענ"ד שגם לסוברים שהאיסור מדאורייתא, כאן שהוא לכבוד החג, אין איסור תורה אלא רק
    איסור דרבנן. וכפי שלמדנו לעיל א, ג, שלדעת הרמב"ן ודעימיה, האיסור מהתורה הוא רק במלאכה גמורה שיש בה טורח ואינה לצורך המועד או לצורך דבר האבד. ויש מקום שגם
    רש"י ודעימיה יסכימו לזה, עי"ש. ואם כן קשה, מדוע הורו רוה"פ בתיקו לחומרא. ובספר יד מלאכי תרלד, הביא מדברי רי"ף ורא"ש ועוד רבים שבתיקו דרבנן הלכה להקל (ולדעת
    מקצת ראשונים, ר"א ממיץ ודעימיה, באיסורא הלכה להחמיר. ויש שביארו שהחמירו במקום שאפשר לצאת מהספק על ידי שיחזור ויבדוק את החמץ).
</p>
<p dir="RTL">
    נלענ"ד שהטעם שהחמירו כאן, מפני תוקף סברת אביי: "יאמרו כל הסריקין אסורין סריקי בייתוס מותרין". שכן ראו הפוסקים בפועל, שאם יקלו מסיבות אישיות, תתבטל התקנה
    לכבס לפני החג.
</p>
<a name="58"></a><h2 dir="RTL">
    יא, ג - בגדי פשתן
</h2>
<p dir="RTL">
    מו"ק יח, א-ב: "שלח רב יצחק בר יעקב בר גיורי משמיה דרבי יוחנן: כלי פשתן מותר לכבסן בחולו של מועד. מתיב רבא: מטפחות הידים, מטפחות הספרים. הני - אין, כלי פשתן
    - לא! אמר ליה אביי: מתניתין אפילו דשאר מיני. אמר בר הידיא: לדידי חזי לי ימה של טבריה, דמפקי לה משיכלי דמני כיתנא בחולא דמועדא (הוציאו כלים מלאים בגדי פשתן
    לכבסם במועד). מתקיף לה אביי: מאן לימא לן דברצון חכמים עבדי? דלמא שלא ברצון חכמים עבדי". טעם ההיתר בבגדי פשתן, לרמב"ם ונמוק"י, מפני שהם מתלכלכים בקלות,
    הוסיפו רש"י ור"ן מו"ק יח, א-ב, עוד טעם, מפני שאין בכיבוסם טרחא.
</p>
<p dir="RTL">
    כתב הרא"ש ג, כא: "שלח רב יצחק בר יעקב בר גיורי משמיה דר' יוחנן: כלי פשתן מותר לכבסן בחולו של מועד, והאידנא נהוג בהן איסור ואין להתירו". וכ"כ הטור תקלד, ב.
</p>
<p dir="RTL">
    וז"ל ב"י: "ובגדי פשתן. הוא בגמרא דידן (יח.) מימרא דרבי יוחנן ופסקוה הרי"ף (י:) והרא"ש (שם) והרמב"ם (פ"ז הכ"א). והמרדכי (שם) כתב דלכאורה משמע בגמרא דאביי
    ורבא פליגי עליה דרבי יוחנן וסברי דאסור ואזלינן לחומרא. אכן ראבי"ה (סי' תתלז) ורבינו אברהם (ספר האשכול ח"ב עמ' 158) פסקו כרבי יוחנן. והגהות מיימוניות החדשות
    (פ"ז אות ר) כתבו דנראה למהר"ם (הלכות שמחות סי' כא) דאסור לכבס כלי פשתן כאביי ורבא..." והמשיך לדון בדברי הרא"ש, אם לדעתו אין להקל גם בכיבוס בגדי קטנים,
    וסיים שמדברי רבינו ירוחם (נ"ד ח"ה לז סוע"ד) עולה שרק על בגדי פשתן כתב שנהגו לא להקל.
</p>
<p dir="RTL">
    ונראה לבאר, שנהגו להחמיר בזה בפועל, מפני שהיה קשה לציבור לחלק בין בגדי פשתן לבגדים אחרים, מה מתלכלך בקלות ומה לא, מתי כיבוסו קל ומתי קשה.
</p>
<a name="59"></a><h2 dir="RTL">
    יא, ד - אין להתיר כיבוס במכונה בגלל מיעוט הטרחה (הרב מאור קיים)
</h2>
<p dir="RTL">
    יש סוברים שלפי טעם רש"י ור"ן, שההיתר בבגדי פשתן הוא מפני שאין בכיבוסם טרחה, מותר להקל כיום לכבס במכונה, שאין בזה טרחה. ועיקר הגזירה היתה על כיבוס ביד שהיה
    מטריח. אבל לפי מה שכתבתי, שטעמם של רש"י ור"ן משלים לטעם העיקרי, שלא יכנסו לחג כשהם מנוולים, שהיה אפשר לטעון שגם בגדי פשתן שמתלכלכים תדיר אסור לכבס משום
    טרחה, לכן הוסיפו שגם אין בזה טרחה.
</p>
<p dir="RTL">
    ומ"מ יש שהקילו אם כיבסו את כל הבגדים לפני החג והתלכלכו, שאז גם אם יש לו שני בגדים, מותר לכבס במכונה לצורך המועד. אמנם אם לא כיבסו את כל הבגדים לפני החג
    אסור, מפני שהרי זה מכוון מלאכתו למועד, שאפילו בדבר האבד אסור. וכן התיר בחמדה גנוזה לרב שלוש (רבה של נתניה) ב, נה, לעניין כיבוס בגד חגיגי לחג האחרון. וכ"כ
    בשו"ת מגדל צופים ג, או"ח ל. וכ"כ הרב יעקב אפשטיין בחבל נחלתו יא, יט, שבגלל הרגלי הניקיון רגילים כיום להחליף יותר בגדים, ואפשר לכבס לקראת החג האחרון, והסכים
    לו הרב יהודה עמיחי. ולכך נטה הרב ליאור אלא שלמעשה הורה להמשיך במנהג האוסרים עד שיימנו על כך גדולי הדור (דבר חברון או"ח תקמה).
</p>
<p dir="RTL">
    אמנם מנגד רוב ככל הפוסקים אסרו, כי האיסור אינו משום הטורח אלא גזרו על הכביסה עצמה, כדי שלא יכנסו לחג מנוולים. ואמנם כיום מפונקים יותר בניקיון הבגדים, אולם
    מנגד גם יש הרבה יותר בגדים. ואם מדובר במקרה שמתבייש לצאת מהבית, נבאר בהמשך שלכל הדעות אפשר להקל, משום דבר האבד וכבוד הבריות. הרי שכל הדיון הוא על מקרה שבו
    יש קצת בושה, שבו החמירו שלא לכבס את הבגדים במכונה. ואף זה מבטא כיום את מנוחת ושביתת המועד. ולא אזכיר את הפוסקים שהחמירו כי אין להם סוף. ומ"מ כבר למדנו
    בסוגיות הגמרא והראשונים, שנטו להחמיר בגזירת כביסה, מפני שאם נקל במקצתה, תתבטל כולה. ורק על בגדים שממילא צריך לכבס תדיר, כבגדי תינוקות, לא גזרו. אמנם נראה
    שבמקום שיש לנו ספק שקול, אפשר להקל בצירוף סברת המקילים במכונה.
</p>
<a name="60"></a><h2 dir="RTL">
    יא, ה - האם מותר להוסיף בגדים למכונה שמכבסת בהיתר (הרב מאור קיים)
</h2>
<p dir="RTL">
    יש לשאול האם כאשר מכבסים בהיתר בגדי קטנים, ונותר עוד מקום במכונה, מותר להוסיף בגדים שאין להם היתר כיבוס, מדין ריבוי בשיעורים. שכן למדנו לגבי יו"ט בביצה יז,
    א: "ממלא נחתום חבית של מים אף על פי שאינו צריך אלא לקיתון אחד", ובשאר ישתמש במוצאי יו"ט. וכן נפסק בשו"ע תקג, ב. וטעם ההיתר, מפני שהדבר נעשה בטרחה אחת,
    ואינו טורח טרחה נוספת לצורך מחר (רש"י, מ"ב יד). ועיין לעיל ג, ד. ובהרחבות ג, ד, ב-ג. וכן הדין בחול המועד, אם ללא טרחה יכול לעשות כמות גדולה יותר - מותר.
    כגון לאפות לחם גדול, או להניח יותר בשר בקדירה, וזאת למרות שהוא מתכוון לצורך אחר המועד (חוהמ"כ ז, טו).
</p>
<p dir="RTL">
    לדעת רוב הפוסקים אסור, וכך כתב הרב משה פיינשטיין: "כשמכבס בגדי קטנים במכונת כביסה אסור להוסיף בגדי גדולים אפילו לכבס אותם הכל בבת אחת, כיוון שהאיסור הוא
    משום שלא ייכנסו לרגל כשהם מטונפים, אין להתיר באופן זה" (פסקים מאגרות משה מובא במבקשי תורה עמ' תסה, ב). וכ"כ ריש"א (מבקשי תורה עמ' תעא): "דאין זה דומה
    לריבוי בשיעורים שהותר ביום טוב, דהכא הטעם שלא יכנס ליום טוב כשהוא בלכלוך". וכ"כ אור לציון ג, כד, ב: "כיוון שאיסור כיבוס בחול המועד אינו מטעם טרחה, אלא כדי
    שלא יכנסו לרגל כשהן מנוולין, וכדאיתא במועד קטן יד, א, אם כן בהוספת כביסה נוספת במכונת הכביסה, אף שאין בה טרחה נוספת, מכל מקום שייכת הגזירה שמא ישהו את
    כיבוס הבגדים לחול המועד שאז בטלים ממלאכתם, ולכן גזרו שלא לכבס בחול המועד, כדי שיזדרזו לכבס לפני הרגל. ועל כן אין להכניס למכונת הכביסה אלא בגדים המותרים
    בכיבוס בחול המועד". וכ"כ חזו"ע עמ' קצט; תפילה למשה ב, כד; חוט שני עמ' רלז; פסקי תשובות תקלד, 32; חול המועד כהלכתו פרק ה, יח ובהערה נט. (וכעין זה כתב במועדי
    ה' לרבי שבתי לוי ד, 47, ותפילה למשה ב, כד, ובמכתבים בסוף השו"ת שם).
</p>
<p dir="RTL">
    אמנם בשש"כ סו, הערה רנא, הסתפק בזה, וכתב שגם אם מותר, יתכן שאסור ללבוש את הבגד, ולבסוף הביא את האג"מ שאסר, ונשאר בצ"ע. וספר שביבי אש (רב שמואל שטרן) מועדים
    ב, עמ' רצד, היקל: "באותם בגדים שיצטרך להם במועד יש מקום להתיר הריבוי וההוספה, ונהי דמצד גדרי ההיתר במלאכת חוה"מ, אינו נכלל בהם, אבל כיוון שהכיבוס נעשה בדרך
    ריבוי לא מצינן שאסרוהו, כיון דבכל זאת יש את המעלה של צורך המועד".
</p>
<p dir="RTL">
    וכבר ביארתי לעיל יא, ב-ג, שנטו הראשונים להחמיר בספק איסור כביסה, הן לגבי מי שהיה טרוד בערב חג שנשאר בגמרא בתיקו, והן לגבי כיבוס בגדי פשתן. והטעם מפני שאין
    לדבר קצבה, שאם נקל בטרוד, רבים יטענו שהם טרודים. ואם נקל בפשתן כי הוא בהיר, נתקשה לקבוע היכן גבול ההיתר. וכן אם נקל בריבוי בשיעורים, יש לחוש שרבים ירמו את
    עצמם, וגם כשלא יהיו חייבים לכבס בגדי קטנים, יכבסו כדי שיישאר מקום במכונה לבגדי גדולים. אמנם במקום יש לנו ספק שקול, אפשר להקל עפ"י צירוף סברת המקילים.
</p>
<a name="61"></a><h2 dir="RTL">
    יא, ו - ניקוי כתם
</h2>
<p dir="RTL">
    בין המקילים בניקוי כתם: שש"כ סו, עב; שערים המצוינים בהלכה קד, קונ"א יג; הרב פיינשטיין והרב ואזנר כמובא בחוהמ"כ ה, הערה פו; חזו"ע עמ' ר; פס"ת תקלד, א, וכן
    בשמירת המועד כהלכתו יד, 15, בשם רשז"א וריש"א. והטעם מפני שניקוי כתם אינו נחשב כיבוס לעניין חול המועד, ועוד שכתמים נופלים בבגד תדיר, והרי זה כדוגמת מטפחות
    הידיים שהתירו לכבסם. אמנם יש שהחמירו, חוט השני פרק טז, ולכך נטה בחוהמ"כ ה, לג.
</p>
<a name="62"></a><h2 dir="RTL">
    יא, ז - מי שיש לו בגד אחד
</h2>
<p dir="RTL">
    דעת רוה"פ כדעת התוס' מו"ק יח, א, 'אע"ג', שגם מי שלא כיבס בערב חג את בגדו היחידי רשאי לכבסו במועד. אמנם בתוספות שם הזכיר שיש מבעלי התוספות שמסופק בזה.
</p>
<p dir="RTL">
    מי שיש לו שני בגדים, אלא שאחד מהם של חול, יש אומרים שדינו כמי שיש לו שני בגדים, ואסור לו לכבס את הבגד החגיגי שהתלכלך (אבני ישפה קד, ד). ובאול"צ ג, כד, ג,
    כתב, שמי שיש לו חליפה אחת לשבת והתלכלכה, למרות שיש לו חליפות נוספות לחול, נחשב כמי שיש לו בגד אחד לשבת, ורשאי לכבסו אם התלכלך. וכ"כ חוט שני טז, ו. וקשה,
    מפני שהדוגמא בגמרא יד, א, למי שיש לו בגד אחד, שאזורו מוכיח עליו, משמע שאותו הבגד משמש לו לשבת וחול. ואפשר להשיב, שאם הוא אדם שאינו רגיל ללכת בבגד החול
    בשבת, הרי שלגבי שבת הוא נחשב כמי שיש לו בגד אחד בלבד. ובצירוף סברת ההיתר לכבס בגדי פשתן מפני שאין בהם טרחה, אפשר להקל בזה.
</p>
<p dir="RTL">
    מנגד בשמירת המועד כהלכתו יד, 57, התלבט אם אשה שיש לה שמלה וחלוק לבית, נחשבת כמי שיש לה בגד אחד או שניים. ונראה שהיא כמי שיש לה בגד אחד, שכן היא בוודאי
    תתבייש לצאת בחלוק לרחוב.
</p>
<p dir="RTL">
    נראה פשוט שההיתר למי שיש לו בגד אחד הוא דווקא בבגד שעשוי להחליפו פעם בשבוע מחמת הזיעה וכיוצא בזה, אבל חליפה, מעיל וטלית, שאין רגילים לכבסם כל שבוע, אסור
    לכבסם בחוה"מ מחמת הזיעה, אלא רק אם אירע שהתלכלכו בדבר אחר. וכ"כ בשמירת המועד כהלכתו יד, יג.
</p>
<a name="63"></a><h2 dir="RTL">
    יא, ח - מי שיש לו שני בגדים והתלכלכו אסור לכבס
</h2>
<p dir="RTL">
    מי שיש לו שני בגדים, ושניהם התלכלכו - אסור לכבסם. וביאר התוס' מו"ק יד, א, 'שאין', ששני בגדים אמורים להספיק לכל החג, אחד לחג ראשון, ואחד לחג שני. וכ"כ בשיטה
    לתלמיד ר"י מפאריש. וכן מוכח ממה שהתירו למי שיצא מבית האסורין לכבס, ובתנאי שאין לו בגד נקי, הרי שלשאר בני אדם, גם כשאין להם בגד נקי אסור לכבס. וכן ממה
    שהתירו לקטן שמלכלך בגדיו, הרי שלגדול גם אם לכלך את כל בגדיו אסור לכבס. וכ"כ בחול המועד כהלכתו ה, הערה ה'.
</p>
<p dir="RTL">
    רבים רגילים להחליף חולצה כל יום או יומיים, ואע"פ כן נראה שאין דין החולצה כדין לבנים ומגבות שמותר לכבסם, מפני אפשר להסתדר עם שתי חולצות לכל ימי החג. וזוהי
    הדוגמא של החלוק שאמרו חכמים שרק אם יש לו חלוק אחד מותר לכבסו במועד. ורק אם הסריחו כל כך עד שהוא מתבייש לצאת בהם מהבית, מותר לכבסם.
</p>
<a name="64"></a><h2 dir="RTL">
    יא, ט - התלכלכו כל הבגדים עד שמתבייש לצאת בהם
</h2>
<p dir="RTL">
    כתב בספר פתחי מועד (ד, יב, עמ' רז) בשם ריש"א, שבמצב שבגדו מלוכלך מאד ויש לו גנאי גדול, יש מקום להקל משום כבוד הבריות. ולגבי גנאי רגיל, אף שמתבייש לילך כך
    ברחוב, כתב בשמירת המועד כהלכתו יד, ה, 11, בשם ריש"א, שאסור לכבס, שעל זה גזרו חכמים. ועוד כתב שם, שאם נתלכלכו כל בגדיו באופן שאינו יכול ללכת בחוץ, לכאורה יש
    להתיר מדין דבר האבד, וכפי שהתיר הט"ז תקמא, ג, למי שכל בגדיו נקרעו, לתקנם במעשה הדיוט בשכר (שזה נחשב כמו במלאכת אומן). ודחה ההיתר משום מראית עין, שאין אזורו
    מוכיח עליו.
</p>
<p dir="RTL">
    אבל למעשה נראה שאם הגיע למצב שהוא מעדיף שלא לצאת בהם מרוב בושה, מותר לכבס במכונה מדין דבר האבד, שיפסיד תפילות ושיעורי תורה וסעודות משפחתיות. ואין לחוש
    למראית עין, הואיל והכביסה נעשית בתוך הבית. וכבר למדנו בשם ריש"א, שהתיר משום כבוד הבריות.
</p>
<p dir="RTL">
    בנוסף לכך יש לצרף את סברת ההיתר בבגדי פשתן (מו"ק יח, א-ב), שלדעת רש"י ור"ן הוא מפני שכיבוסם קל, וגם במכונת כביסה קל לכבס (לעיל יא, ד). אם אפשר לצרף לכביסה
    של בגדי הקטנים - עדיף (לעיל יא, ה).
</p>
<a name="65"></a><h2 dir="RTL">
    יא, י - כאשר מותר לכבס האם עדיף לקנות בגדים חדשים
</h2>
<p dir="RTL">
    כתב מ"ב (תקמא, י), ובשעה"צ (טז) בשם הסמ"ג (ל"ת עה), נעליים קרועות שאם לא יתקנן יקרעו לגמרי, מותר לתקנן משום דבר האבד. אולם אם יכול לקנות מנעלים חדשים אסור
    לתקנם, דתו לא הוי בכלל דבר האבד.
</p>
<p dir="RTL">
    הרי שעדיף לקנות בחוה"מ מלתקן בהיתר. וה"ה לעניין כיבוס, אם יכול לקנות בגד חדש, עדיף מאשר לכבס. כ"כ בחוט שני (טז, ו, עמ' רלט). והוסיף, שאין להקשות משו"ע
    תקלז, טו, שרשאי אדם לקצור, לעמר ולעשות שאר מלאכות לצורך הכנת האוכל, למרות שיכול לקנות אותו מוכן, משום ששם מדובר באוכל נפש שהוא היתר גמור בחוה"מ. אמנם סיים,
    שמה שעדיף לקנות הוא דווקא בבגדים שרגילים לעיתים לקנות, אבל בגד שאינו מתכוון לקנות, אין צורך שיקנה כדי שלא לכבס במועד. וכן מצינו בבגדי קטנים שהתלכלכו, שמותר
    לכבסם, ולא המליצו לכתחילה לקנות עוד בגדים כאשר אינו נצרך להם ממילא.
</p>
<a name="66"></a><h2 dir="RTL">
    יא, יא - דין מי שלא כיבס את כל המגבות והלבנים לפני החג
</h2>
<p dir="RTL">
    צריך לכבס את כל המגבות והלבנים לפני החג, ואם במשך החג התלכלכו עד שלא נותרו לו עוד, רשאי לכבס את הנצרכים להמשך החג.
</p>
<p dir="RTL">
    ואם לא כיבס את כל הלבנים והמגבות שברשותו לפני החג, יש לעיין אם מותר לו לכבסם במועד. כתב בספר בחול המועד כהלכתו ה, יג, יש מי שכתב שאסור לו לכבסם בחג, וזוהי
    שיטת ר"י מפאריש, משום שנחשב כמכוון מלאכתו במועד. וכ"כ בפס"ת תקלד, ב, והוסיף בשם הרב פיינשטיין, שמ"מ ברור שאין צריך לקנות כמות גדולה של בגדים כדי שלא יצטרך
    לכבס בגדים אלו שהותר לכבסם בחול המועד.
</p>
<p dir="RTL">
    ונלענ"ד שבדיעבד במקום צער אפשר להקל לכבסם במכונה, ואפשר להישען בזה על צירוף שתי דעות. א) על דברי התוס' (מו"ק יח, א, 'אע"ג') שהתיר למי שיש לו בגד אחד שיכבס
    אותו במועד גם אם לא כיבס אותו בערב חג, וכך היא דעת רוה"פ. ב) על הסוברים שמותר לכבס בגדי פשתן הואיל וכיבוסם קל (רש"י ור"ן), והכביסה במכונה קלה.
</p>
<a name="67"></a><h2 dir="RTL">
    יא, יב - שצריך לכבס את כל בגדי הקטנים לפני המועד
</h2>
<p dir="RTL">
    כתב בשש"כ סו, סד: "מכל מקום אסור להניח בגדי תינוקות מלוכלכים מערב יו"ט על מנת לכבסם בחול המועד, גם אם כוונתו לכבסם בחול המועד עם הבגדים שיתלכלכו בחג". ומ"מ
    נלענ"ד שאם עבר ולא כיבס בגדי תינוקות וילדים, רשאי לכבס את בגדיהם בחול המועד. שכן כל האיסור בכיוון מלאכתו למועד הוא משום קנס, ואת הקטנים לא שייך לקנוס
    ולהעניש על מעשה הגדולים. כיוצא בזה כתב בחול המועד כהלכתו ה, טו, הערה נד וסא. ובשמירת המועד כהלכתו יד, טו, החמיר, ודבריו תמוהים.
</p>
<a name="68"></a><h2 dir="RTL">
    יא, יג - האם הנוסע מביתו צריך לקחת את כל בגדי הילדים שלו
</h2>
<p dir="RTL">
    הנוסע מביתו בחול המועד רשאי לקחת את כמות הבגדים שהוא רגיל לקחת לנסיעות, למרות שזה יגרום לו לכבס יותר בגדי קטנים. ושלא כמי שכתב שאם אינו לוקח את כל הבגדים
    שיש לקטן הרי זה כמי שמכוון מלאכתו לחול המועד, כי הוא אינו לוקח את כל הבגדים מפני שכך דרכו בנסיעות, לחסוך בטורח טילטולם, ולא כדי לכבסם שם. וכך פסק הרב
    פיינשטיין, וכ"כ בחול המועד כהלכתו ה, כג, ופס"ת תקלד, ב.
</p>
<a name="69"></a><h2 dir="RTL">
    יא, יד - מדיני כביסה בחול המועד
</h2>
<p dir="RTL">
    כאשר מכבסים דברים המותרים בחול המועד, אין צורך לכבסם אחד אחד, כפי שמשמע מרמ"א תקלד, א, הואיל ואנו מכבסים במכונה, ופחות טרחה לכבסם יחד. וכ"כ מנחת יצחק ח, נ;
    שש"כ סו, סה, ובהערה רנד; יבי"א ז, מח; פס"ת תקלד, ה.
</p>
<p dir="RTL">
    כתב בפס"ת תקלד, 27, שאין צריך להלביש את הילד בבגדי חול כדי לחסוך את כיבוס בגדי החג.
</p>
<p dir="RTL">
    בספר שמירת המועד כהלכתו יד, 11, התלבט אם אפשר לכבס בגדי זקנים וחולים שבגדיהם מתלכלכים תדיר. וברור שמותר, וכדין בגדי תינוקות. וביאר המאירי על המשנה יד, א
    שהתירה לכבס בגדי "זבין וזבות נדות ויולדות", מפני ש"בגדיהן מתלכלכין תמיד... וכל שכן אם הן צריכין להן להחליפם בספירת שבעה נקיים, כגון זב וזבה בזמן שהיו
    נוהגין כדין נדה דאוריתא או נדה ויולדת בזמן הזה". וכ"כ תלמיד ר' יחיאל מפאריש. הרי שהתירו לכבס למי שרגיל ללכלך את בגדיו. (וכ"כ בפס"ת תקלד, ד, בשם פירות האילן
    ד).
</p>
<p dir="RTL">
    בספר שמירת המועד כהלכתו יד, 44, הסתפק אם מותר לכבס בחול המועד בניקוי יבש בגדים שמותר לכבס בחול המועד, ונטה לאסור משום שהוא מעשה אומן ומשום הבאת כלים לבית
    האומן.
</p>
<p dir="RTL">
    כאשר הבגד עלול להתקלקל אם לא יכבסו אותו, כגון שהלכלוך יגרום לעיפושו, מותר לכבסו, שהרי זה כמלאכת דבר האבד (שש"כ סו, עב)
</p>
<p dir="RTL">
    תיקון מכונת כביסה, בחוהמ"כ ה, מט, התיר תיקון הדיוט, ואסר מעשה אומן, כי אינו לצורך אוכל נפש או צורך הגוף.
</p>
<a name="70"></a><h2 dir="RTL">
    כתיבה לסוגיה השונים (הרב אורן דחבש)
</h2>
<a name="71"></a><h2 dir="RTL">
    יג, א - ארבע דעות במעמדם ההלכתי של סוגי הכתב השונים
</h2>
<p dir="RTL">
    יש סוברים שדווקא כתיבה אשורית הכשרה לספר תורה נחשבת מלאכת אומן, וכל שאר האותיות והשפות, גם כאשר מתאמצים ליישר את כתיבתן, הן מלאכת הדיוט (שע"ת בשם רדב"ז).
</p>
<p dir="RTL">
    ויש סוברים שכל כתב מרובע נחשב מלאכת אומן, אבל הכתב הרגיל שאנו כותבים, היינו אותיות עגולות ('משיטא' ו'כתב') אינו נחשב כלל כתב, ומותר לכותבו גם שלא לצורך
    המועד (יש מפרשים בשבלי הלקט, הובא בבאו"ה ה, 'ואפלו').
</p>
<p dir="RTL">
    לדעת רמב"ם (ז, יד) ורמב"ן (פסקי דיני יו"ט וחוה"מ), כתיבת סת"ם, וכן כתיבת שטרות הנכתבים ע"י בית דין, נחשבות למעשה אומן, היות ובאלו הסופר מדקדק בכתיבתו שתצא
    נאה ומתוקנת. וכתב משיט"א, היינו אותיות כעין כתב רש"י או כתב שלנו (שעה"צ ח), וכל כיוצא בזה "שאין אדם נזהר בתקונן מאד" הם מעשה הדיוט שמותר לצורך המועד.
    משיט"א פירושו כתב מהיר ונמשך, שבכתיבה מרובעת כותבים כל אות בפני עצמה, ובכתב משיט"א הכתיבה נמשכת מאות לאות לפי שהאותיות עגולות.
</p>
<p dir="RTL">
    דעת בה"ג (מב, א, הובא בטור תקמה, ה), ותרוה"ד (א, פה), כל כתיבה היא מעשה אומן, ובכלל זה כתב ה'משיטא'. (לתרומת הדשן סתם כתיבה היא מעשה אומן, אבל יתכן שיתיר
    כתיבה רשלנית מעשה הדיוט, כי הביא את הרמב"ם שהתיר כתיבת אגרת שלום מפני "שאין אדם מקפיד על כתיבתו", ולא חלק עליו).
</p>
<a name="72"></a><h2 dir="RTL">
    יג, ב - כללי ההלכה במלאכת הדיוט ומלאכת אומן
</h2>
<p dir="RTL">
    המשמעות ההלכתית להבדל בין מלאכת הדיוט למלאכת אומן נתבארה בהלכות הקודמות. שבדבר האבד אפילו מלאכת אומן מותרת ואפילו שלא לצורך המועד. ולצורך המועד רק מלאכת
    הדיוט מותרת, ואם נצרך לכתוב לצורך המועד בכתיבת אומן, יכתוב באותיות שבורות וחתוכות באמצעיתן, שהרי זה כמו מעשה אומן בשינוי שדינו כמעשה הדיוט (מ"ב תקמה, מג).
    ובצרכי רבים, גם כשאינם לצורך המועד, מותר במלאכת הדיוט.
</p>
<a name="73"></a><h2 dir="RTL">
    יג, ג - יסוד ההלכה
</h2>
<p dir="RTL">
    מו"ק יח, ב: "משנה. ואלו כותבין במועד: קדושי נשים, וגיטין, ושוברין, דייתיקי, מתנה, ופרוזבולין, איגרות שום, ואיגרות מזון, שטרי חליצה, ומיאונים, ושטרי
    בירורין, גזרות בית דין, ואיגרות של רשות".
</p>
<p dir="RTL">
    כפי שיבואר להלן יב, יד, יסוד ההיתר בכל הדברים הללו: מפני שהם דבר האבד (תוס'), או צרכי רבים (רמב"ם ריב"ש).
</p>
<p dir="RTL">
    וכן נפסק בשו"ע תקמה, ה: "מותר לכתוב שטר קדושין ושטרי פסיקתא (שטר שכותבים בו את התנאים וכמה כל צד מתחייב), גיטין ושוברים, דייתיקי (צוואה), מתנות, פרוזבולין,
    אגרות שום (ששמו בית דין את נכסי לווה ונתנום למלוה), שטרי חליצה, ושטרי ברורין (שהבעלי דינים בררו להם כל אחד ואחד דיין לעצמו) ופסקי דינין... ואגרות שאלות
    שלום שאדם שולח לחבירו, ואפילו על דבר פרקמטיא שאינה אבודה. [רמ"א]: ויש אוסרין בשאלת שלום (טור בשם ה"ג); ונהגו להחמיר אפילו בכתיבה שלנו שהיא כתיבה משיט"א".
</p>
<a name="74"></a><h2 dir="RTL">
    יג, ד - ביאור הדעות השונות באגרות שאילת שלום
</h2>
<p dir="RTL">
    למדנו במשנה מו"ק יח, ב: "ואלו כותבין במועד... ואיגרות של רשות".
</p>
<p dir="RTL">
    בירושלמי (ג, ג) ביארו שמותר לכתוב אגרת של שאילת שלום. וכן פסקו ר"ח, רי"ף (י, ב); רמב"ם (ז, יד); תוספות (מו"ק יח, ב, 'ואיגרות'); רא"ש (ג, כב) ועוד. וכתב
    הרא"ש שנקראות רְשות לפי שאין בהן צורך כל כך.
</p>
<p dir="RTL">
    ורש"י פירש: "ציווי וקיום של שלטון". היינו שטרי רָשות - שלטון. וכתב הטור תקמה, ה, שלדעה זו אסור לכתוב אגרת שלום, ושכך כתב בעל הלכות גדולות (מב, א) שאגרות של
    הרשויות מותר, אבל אגרות שלום אסור. וטעמם, שכל כתיבה שהיא נחשבת מעשה אומן (מ"ב תקמה, לב), כי היא דורשת לימוד ומיומנות. וכן דעת תרומת הדשן (א, פה. מובא בב"י
    תקמה, ה, 'ותרומת הדשן'). וזו הדעה הרביעית לעיל יג, א.
</p>
<p dir="RTL">
    גם בשבלי הלקט (רכה) כתב בשם רב נחשון גאון ורב יצחק גאון, שאגרות של רשות הוא כתב שכותב ראש הגולה שנותן רשות לאחד מישראל ללמד לישראל איסור והיתר ולהורות להם
    דברי תורה. והוא כעין כתב הסמיכה שנותנים כיום (באו"ה 'ויש אוסרין'). אמנם אפשר לומר שדבריהם וגם דברי רש"י מפרשים את המשנה בלבד, שעוסקת בכתיבה של מלאכת אומן,
    ואזי מותר לכתוב רק אגרת של שלטון. אבל במלאכת הדיוט אולי גם הם יסכימו שמותר לכתוב אגרות שלום. אבל לבה"ג ותה"ד אסור. וצ"ע.
</p>
<a name="75"></a><h2 dir="RTL">
    יג, ה - סברת המתירים כתיבת אגרות שלום
</h2>
<p dir="RTL">
    מלאכת הדיוט הותרה לצורך המועד, ביאר הרמב"ן (פסקי דיני יו"ט וחוה"מ) "אגרות של רשות... צורך המועד הוא מפני ששמחה היא לשולח ולמי שנשתלחו לו ונחת רוח לשניהם".
    וכן כתב הרמב"ם ז, יד: "ומותר לכתוב אגרות של שאלת שלום במועד... שכתיבות אלו אין אדם נזהר בתיקונן מאד ונמצא כמעשה הדיוט". כיוצא בזה כתב ריטב"א (יח, ב,
    'ואגרות של רשות'), בביאור דעה זו: "ובירושלמי פירשו של שאילת שלום, ויש תמהין מה צורך יש בזה, ויש לומר כגון שהוא לצורך עניני יום טוב, אי נמי מפני שמחת הרגל
    שלא יהא בדאגה ויש בהן צורך לשולח או למי שנשתלחו לו וכן התירו הגאונים ז"ל והרמב"ן ז"ל וקצת רבני בעלי התוספות". וכ"כ בשע"ת (ח, בסופו) בשם ברכי יוסף (ב), שגם
    אם במכתב מבשר לו על שלומו נקרא צורך המועד, ושניהם משום שמשמחו במועד. וכ"כ פמ"ג (תקמה מש"ז י), מ"ב (תקמה, ל), שכל סתם שאלה בשלום החבר יש בה צורך המועד קצת.
    ובערוה"ש (יב) כתב שמותר גם כאשר המכתב יגיע לחבר אחר המועד, הראיה שהפוסקים לא כתבו סייג בזה. ע"כ. וכבר למדנו ברמב"ן, שהואיל והכותב שמח בזה, הרי שזה צרכי
    המועד. וכ"כ שש"כ (סו, נה).<button type="button" id="1001" onclick="ok.performClick(id);">הערה 1</button>
</p>
<a name="76"></a><h2 dir="RTL">
    יג, ו - ההלכה בכתיבת אגרות שלום בכתב משיט"א
</h2>
<p dir="RTL">
    שו"ע תקמה, ה, פסק כרי"ף, רמב"ם, רא"ש, רמב"ן וריטב"א, שאגרות שלום נכתבות בכתב הדיוט, שמותר לצורך המועד, ולכן פסק: "מותר לכתוב... אגרות שאלת שלום שאדם שולח
    לחבירו ואפילו על דבר פרקמטיא שאינה אבודה". אמנם כמו בכל צרכי המועד, ההיתר הוא בתנאי שלא כיוון מלאכתו למועד. כ"כ שלחן עצי שיטים, מ"ב תקמה, לא; שעה"צ לא;
    שש"כ סו, נה. וכ"כ שבלי הלקט סי' רכה בהביאו דעה זו.
</p>
<p dir="RTL">
    ובדרכי משה תקמה, ד, מבואר שלדינא הלכה כמקילים, אלא שהוסיף: "אך במקומות אלו נוהגים לשנות וכן ראוי להורות לכתחילה והמיקל במקום שאין מנהג לא הפסיד". והוסיף
    בס"ק ה: "מיהו נוהגים שכותבין איגרת שלום על ידי שורות עקומות ואין למחות בידם מאחר דכבר כתבתי (אות ד) דאליבא דהלכתא יש להתיר באיגרת שלום לגמרי אפילו בלא
    שינוי כלל, אבל בשאר כתבים האסורים לכתוב במועד (שאין בהם צורך למועד), יש להחמיר ואפילו על ידי עיגול אסור". וכ"כ בהגהותיו לשו"ע (רמ"א תקמה, ה): "ויש אוסרים
    בשאלת שלום. ונהגו להחמיר לשנות אפילו בכתיבה שלנו שהיא כתב משיט"א", שיכתוב הכל באלכסון (מחצית השקל על המ"א כא, מ"ב לד).
</p>
<p dir="RTL">
    טעם המחמירים, שחוששים לדעת בה"ג ותה"ד, שכל כתב הוא כתב אומן, ואם יכתבו בשינוי, הרי זה כמו תפירה בשינוי, שנחשבת למלאכת הדיוט, ואזי לצורך המועד יהיה מותר.
</p>
<p dir="RTL">
    למעשה כתבו ב"ח ד, ט"ז י, א"ר יד, מ"ב לה, שהמנהג להקל כשו"ע. ומ"מ נוהגים לשנות קצת ולעקם שורה עליונה (מ"א כא, מ"ב שם). ובמקום שאי אפשר, כמו למשל במכונת
    כתיבה, מותר בלא שינוי, שאינו אלא מנהג (שש"כ סו, הערה רט).
</p>
<a name="77"></a><h2 dir="RTL">
    יג, ז - כתיבת הדיוט בנושא מקצועי
</h2>
<p dir="RTL">
    נראה לענ"ד, שאם יכתוב בכתב הדיוט דו"ח משפטי או חוות דעת של רואה חשבון, למרות שהכתיבה תיעשה במלאכת הדיוט, בכתב או במחשב, כיוון שהנושא קשור לעבודה, הרי זה
    אסור כדין מלאכת אומן. וכשם שתשלום על מלאכת הדיוט הופך אותה למלאכת אומן (לעיל ז, ה). וכיוון שמדובר בעבודה ממש, הוא ספק דאורייתא לרוה"פ, יש לחוש להחמיר כדעת
    בה"ג ותרה"ד. וצ"ע.
</p>
<a name="78"></a><h2 dir="RTL">
    יג, ח - יש להחמיר בכתב 'משיטא' שנכתב בדייקנות של אומן
</h2>
<p dir="RTL">
    כתב באו"ה (תקמה, ה, 'אפלו'): "בספר מור וקציעה מאריך בעניין זה ודעתו שיש להחמיר גם ב'משיטא' על כל פנים בכתב ידי סופר, וכמו שנהוג להיות לציבור לבלר נאה מיוחד
    לכתיבותיהם שהוא מעשה אומן, לפיכך נכון שלא יכתוב כתיבה נאה באיזה כתב ולשון שהוא בין 'משיטא' בין בכתב העכו"ם, כי הכל כתב הוא לכל אומה ככתבה וכלשונה עכ"ל. ואף
    שהעולם נהגו להקל בזה, ואין למחות בידן שיש להם על מי שיסמוכו, מ"מ טוב לחוש לדבריו אם לא לצורך גדול". וצ"ע בדין מי שבלא מאמץ כותב מאד יפה ומדויק, ונראה שהוא
    צריך לעקם את כתיבתו,שדינו כחייט אומן, שכאשר נצרך לתקן לצורך המועד, מעקם תפירתו, ובזה מלאכתו נחשבת מלאכת הדיוט (לעיל ז, א).
</p>
<a name="79"></a><h2 dir="RTL">
    יג, ט- לשלוח אגרת לרב או ש"צ
</h2>
<p dir="RTL">
    ציבור שמחפש רב או שליח ציבור לצורך אחר המועד והוצרכו לכתוב לו אגרת, בתרומת הדשן א, פה, אסר, כי לשיטתו סתם כתיבה היא מעשה אומן, ואסורה לצורך אחר המועד אף
    לצורך רבים. והב"י, תקמה, ה, התיר משום שזו מלאכת הדיוט לצורך רבים שהותרה אף שלא לצורך המועד. וכך הלכה.
</p>
<a name="80"></a><h2 dir="RTL">
    יג, י - כתיבת תשובה הלכתית
</h2>
<p dir="RTL">
    כתב שו"ע תקמה, ח, עפ"י שו"ת הרא"ש כג, ט, מי ששלחו לו שאלה בהלכה שאינה לצורך המועד אלא שאין השליח יכול להתעכב עד אחר המועד, מותר לרב לכתוב את התשובה מפני
    שנחשב כדבר האבד, שמא לא ימצא אח"כ ע"י מי לשלחה. וכן מותר להעתיקה כדי שישאר אצלו עותק ולא ישכחנה. וכיוון שהוא דבר האבד, אם יש הכרח מותר לכתוב במלאכת אומן.
</p>
<a name="81"></a><h2 dir="RTL">
    יג, יא - כתיבת חידושי תורה
</h2>
<p dir="RTL">
    לרשב"א בתשובה ג, רעג, אסור לכתוב חידושי תורה בחוה"מ, וכשם שאסרו חכמים להגיה אות אחת בספר. ואמנם התירו משום דבר האבד לכתוב "יציאותיו וחשבונות שבינו לבין
    אחרים, שהכל תלוי בזכרון, ושמא לא יזכור ויאבד ממונו, אבל חידוש ששמע, או שעלה בידו בעיונו... אם מתירא שלא ישכח, ישנה הרבה פעמים בעל פה כדי שיהא שגור בפיו,
    כמו שאמרו: תנא מיניה ארבעין זמנין, ודמיא כמאן דמנחא ליה בכיסתיה, וכדרך שהיו עושין לזכרון עד שלא נכתבה המשנה והגמרא. וכן הטעם בהגהת הספרים, עשוי הוא לחזור
    ולראות בהן, ולהגיה". ויש לומר שלדעת הרשב"א אין כתיבת דברי תורה מכלל צרכי מצווה הואיל וממילא צריך ללמוד בעל פה. ועוד חשש שמא יטרד בכתיבתו ויעשה מועדיו חול
    ויבטל את צביון המועד.
</p>
<p dir="RTL">
    לעומתו, בהגהת הסמ"ק (קצה) התיר לכתוב בחוה"מ דברים שנתחדשו אצלו וירא שמא ישכחם. והביא ראיה מתמורה יד, ב, שאף בזמן שנאסרה כתיבת תורה שבעל פה, הותר לכתוב
    חידוש. והוא הדין בחוה"מ. וכ"כ הטור (תקמה, ח) בשם הרא"ש. וכ"כ רבנו ירוחם (מובא בב"י תקמה, ח). וכ"כ בשו"ע תקמה, ט.
</p>
<p dir="RTL">
    מותר ללכת לכתחילה לשמוע דברי תורה כדי לכתבם (מ"ב מז). וכפי שהעיד הט"ז (יג) על הב"ח שכתב את חיבוריו בחוה"מ. והוסיף הט"ז: "עוד נראה להוסיף על דברי רבותינו
    טעם להתיר כתיבת חידושים בתורה אף בלא טעם שכחה, כיוון שכל עת ורגע מוטל עליו לעמול בתורה ולחדש בה כפי יכולת שלו, אין שייך לומר בזה ימתין עד אחר יו"ט ואז
    יכתוב החידוש, דאותו זמן יהיה עליו חיוב אחר, דהיינו שיחדש אחר כך חידושים אחרים. ואם יתעכב בכתיבת החידושים שלמד תוך המועד יצטרך ללמוד שנית מה שלמד כבר
    ולהזכיר מה שיש חידוש כבר אצלו, יבטלנו מלימוד חידושים אחרים באותה שעה, ואין לך דבר האבוד גדול מזה שמאבד הזמן". וכאשר מדובר בדבר האבד, מותר אף במלאכת אומן.
    אמנם כאשר אין צורך במלאכת אומן, יש לכתוב כתיבת הדיוט. וכ"כ במ"ב תקמה, מז. וכן מותר לכתוב תיקון לטעות בספר, כאשר יש חשש שאחר המועד ישכח את התיקון הנצרך (ט"ז
    תקמה, ג; מ"ב ח). בהקשר לזה יש מקום להביא את דברי ספר חסידים תקל: "וכל מי שגילה לו הקדוש ברוך הוא דבר ואינו כותבה ויכול לכתוב, הרי גוזל מי שגילה לו, כי לא
    גלה לו אלא לכתוב, דכתיב (תהלים כה, יד) סוד ה' ליראיו ובריתו להודיעם, וכתיב (משלי ה, טז) יפוצו מעינותיך חוצה, וזה שכתוב (קהלת יב, יד) יביא במשפט על כל נעלם,
    שגורם שנעלם אם טוב שגילה לו אם רע שאינה כותבה".
</p>
<a name="82"></a><h2 dir="RTL">
    יג, יב - הכרזת אבידה
</h2>
<p dir="RTL">
    כתב שש"כ סז, יז, המוצא מציאה בחול המועד, מותר לו לכתוב מודעה ולהדביקה, כי יתכן שהמאבד נמצא במקום זה רק בימי החג, ואחרי החג כבר לא יראה את המודעה ויפסיד את
    אבידתו. וכן מותר למאבד לפרסם את אבידתו כדי שידעו להשיב אליו את האבידה. ע"כ. ואם זה דבר האבד, הרי שמותר בשעת הצורך אפילו במלאכת אומן.
</p>
<a name="83"></a><h2 dir="RTL">
    יג, יג - גדרי כתיבה ותיקון בספר תורה
</h2>
<p dir="RTL">
    כתיבת ס"ת לכל הדעות נחשבת מלאכת אומן שאסורה במועד. וכתבו מ"ב (ב) וכה"ח (ו) עפ"י האחרונים (א"ר ב, שע"ת, א, בשם שו"ת גבעת שאול סי' נד, ועוד), שהאיסור לכתוב
    הוא ליצור אות חדשה, בין ע"י כתיבה, ובין שמשנה אות מרי"ש לדל"ת וכיוצא. אבל אות שנחלקה לשתים, או אות שרישומה ניכר ורוצה להעביר עליה קולמוס, או להפריד בין
    הדבקים, מותר, מפני שזו מלאכת הדיוט, ומותר לצורך הרבים, למרות שיש להם עוד ס"ת כשר ואין בו צורך למועד.
</p>
<p dir="RTL">
    ועיין להלן בפרק יב, יא-יג, שאם הציבור צריך לקרוא בו במועד, אזי מתירים גם מלאכת אומן, משום שהוא דבר האבד. וכן מתירים לכתוב מזוזה כאשר אם לא יכתבוה בחוה"מ
    יתבטלו מקיום מצוותה.
</p>
<p dir="RTL">
    מחיקה: כתב שערי תשובה, א, בשם שו"ת פנים מאירות (א, סו, 'מעשה'), ספר תורה שנמצאה בו אות יתירה, מותר למחקה אף שיש להם עוד ס"ת כשר. מפני שמחיקה היא מעשה הדיוט
    ומותרת לצורך הרבים אף שלא לצורך המועד. ע"כ. ויש להוסיף, שגם אם זה לא היה צרכי ציבור, אלא רק צרכי מצווה של יחיד, מותר היה לתקן במלאכת הדיוט, שכן כל צרכי
    מצווה נחשבים כצרכי המועד, שמלאכת הדיוט מותרת למענם (להלן יב, יא). וכ"כ בספר פתחי מועד (פ"ג עמ' קנא).
</p>
<a name="84"></a><h2 dir="RTL">
    יג, יד - ההיתר בכתיבת חשבונותיו
</h2>
<p dir="RTL">
    תוספתא מו"ק ב, ג: "מותר לכתוב חשבונותיו ולחשב יציאותיו". וכן מובא ברי"ף יא, א; רמב"ם ז, יד; רא"ש ג, כד; ושו"ע תקמה, ד.
</p>
<p dir="RTL">
    שני טעמים לזה: לרמב"ם, מפני שהוא כתב הדיוט ומותר לצורך המועד. ולרשב"א ג, רעג, משום דבר האבד, שמא ישכח. והמ"ב, יח, כתב ששני הטעמים נכונים ובאחד מהם אפשר
    להתיר. אמנם אם חשבונותיו כתובים כבר ורצונו לכתבם יפה ומסודר יותר - אסור. כ"כ הא"ר י, בשם שו"ת מהר"י בן לב ג, סא. וכ"כ מ"ב יח.
</p>
<p dir="RTL">
    וכן מותר לחנוונים ושאר בעלי עסק שפתיחתם מותרת בחוה"מ, לכתוב את המצרכים שהלקוחות קונים בהקפה כדי שלא ישכחו (מ"ב יח). וכן מותר לאדם ההולך לקנות מצרכים לחג
    להכין רשימה כדי לזכור מה עליו לקנות. ואם משלם בצ'ק, מותר לכתבו (שש"כ סו, יא). ואף שגם מלאכת אומן הותרה לצורך מכשירי אוכל נפש, מ"מ הרשימה רק מסייעת להכנת
    המאכלים אבל אין מכינים בה עצמה את המאכלים, ולכן דינה כ'מכשירי מכשירים', ולכן רק כדרך הדיוט מותר לכתוב רשימות אלה (לעיל הלכה ד).
</p>
<p dir="RTL">
    עיין להלן יב, יד, א, בביאור דין כתיבת שטרות.
</p>
<a name="85"></a><h2 dir="RTL">
    יג, טו - מה קובע, הפעולה או התוצאה - חותמת, הדפסה במחשב
</h2>
<p dir="RTL">
    נחלקו האחרונים מה מגדיר מעשה אומן, רמת ההשקעה בפעולה או התוצאה. לדעת אשל אברהם בוטשאטש (סי' תקמה תניינא), הקובע הוא רמת ההשקעה, ולכן מותר לחתום בחותמת, שכן
    אין שום צד מקצועי בפעולה זו למרות שהתוצאה מושלמת. וז"ל: "נראה שחותם הנהוג לעשות במה שקורין טריפוואקס, הוא דבר המתקיים ויש בזה משום מלאכה גמורה בשבת קודש,
    ויש בזה משום מלאכת כתיבה ממש... ומכל מקום לגבי חול המועד פשוט דהוי ליה מלאכת הדיוט, וכמו שהותר כתיבה תמה בדבר האבד בחול המועד, כן הותר לעשות חותם הנ"ל.
    ובפרט שכיוון שכל הדיוט יכול לעושת החותם ממש כמו שעושהו האומן ביותר, קיל טובא מכתיבה תמה שיש בה מעשה אומן ואינו מתקיים כ"כ ככתיבה תמה".
</p>
<p dir="RTL">
    לעומת זאת לדעת א"ר (תס, ו), אסור לחתום בחותמת, כי התוצאה טובה. וז"ל: "ורוקח בסי' ר"פ, מה שנדחקו בדפוס אינה כתיבה דווקא לגבי גט, אבל ביום טוב אסור לסמן בו,
    הכי נמי הוי ככותב או מצייר ע"כ. ובספר אמרכל סיים ואפילו בחול המועד".
</p>
<p dir="RTL">
    והבינו פוסקי זמנינו שביסוד מחלוקתם תלוי דין כתיבה במכונת כתיבה והדפסה במחשב. אם הולכים אחר הפעולה - יש להתיר, שהיא מעשה הדיוט. וכן סוברים הרב פיינשטיין,
    רשז"א, שש"כ סו, נה (הערה רט). וכ"כ שו"ת ישיב משה (הל' חוה"מ עמ' סג) בשם ריש"א; חזו"ע (עמ' רה; יבי"א ח או"ח מח); ולכך נטה שבט הלוי (ו, לז). ואם הולכים אחר
    התוצאה, הרי יש כאן מעשה אומן, וכ"כ חוט שני יט, ו, עמ' רמט; שו"ת קנין תורה (ב, צז); ושו"ת משנה הלכות (יא, תלח). ועיין בחוהמ"כ ו, פט, ופס"ת תקמה, ב.
</p>
<p dir="RTL">
    והנראה למעשה שלכתחילה יש להחמיר, וגם לצורך המועד אין להדפיס. אולם בשעת הצורך אפשר להקל, הן מפני שסברת המקילים נראית, והן מפני שלדעת רבים פרטי איסורי חול
    המועד מדרבנן, ורק מלאכה לצורך פרנסה או מלאכה גדולה ומטריחה אסורה מהתורה. וכאשר מגמת ההדפסה לשפר את הלימוד בשיעור תורה, יש בזה גם צורך של דבר האבד, ובוודאי
    שיש להקל.
</p>
<a name="86"></a><h2 dir="RTL">
    יג, טז - הדפסה לצורך עבודה
</h2>
<p dir="RTL">
    אמנם נראה שאם ההדפסה לצורך פרנסה, כמו חוות דעת משפטית, אסור להקל בלא צורך דבר האבד. כי נושא ההדפסה הופך אותה למלאכת אומן. וגם אם לא נקבל סברה זו, אזי כאשר
    מדובר בעבודה, יש לחשוש לרוה"פ שסוברים שמלאכת עבודה בחוה"מ אסורה מהתורה, וספק דאורייתא לחומרא, ועל כן יש לחוש לסוברים שהולכים אחר התוצאה.
</p>
<a name="87"></a><h2 dir="RTL">
    יג, יז - כתב שאינו מתקיים מותר בלא הגבלה
</h2>
<p dir="RTL">
    כתבו ב"י (תקמה, ז [ב], 'כתב הרוקח'), ורמ"א (ז) עפ"י ארחות חיים (הלכות חוה"מ, ח), מותר לכתוב על לוחות של שעווה לפי שאינו כתב המתקיים. והיתר זה הוא אפילו אם
    כותב שלא לצורך המועד (שש"כ סו, נה). ולכן מותר לכתוב על אדים ואבק.
</p>
<p dir="RTL">
    מבואר בשש"כ (סו, נה), ובחוהמ"כ (ו, פה) בשם הר"מ פיינשטיין ועוד, שכל כתב שעומד להימחק ונמחק בקלות נקרא 'כתב שאינו מתקיים', וזאת למרות שמצד עצמו הוא יכול
    להתקיים זמן רב. ואם כן מותר לכתוב בגיר או בטוש מחיק על גבי לוח, וכן מותר לכתוב חשבונות במחשב כיס, שהכתב המופיע בו אינו עומד להתקיים. וכן מותר לרשום מזל טוב
    וכיוצ"ב על גבי עוגה.
</p>
<p dir="RTL">
    אמנם בשש"כ סו, הערה כט, התלבט אם מותר לכתוב בקרם אותיות על עוגה, וכתב שהרשז"א נטה להתיר. וממה שלמדנו, אין מקום להחמיר, שמדובר בכתב שאינו מתקיים כלל. בנוסף
    לכך, הוא בכלל צרכי המועד, שזה מוסיף שמחה, וממילא גם מלאכת הדיוט המתקיימת מותרת.
</p>
<p dir="RTL">
    כתב בשו"ת יבי"א (ד, מו) שמותר להקליט בטייפ בחוה"מ, כיוון שהדיבור או הנגינה שנקלטת למכשיר אינם ניכרים כלל לעין לא ע"י אותיות ולא ע"י שום רושם כלל.
</p>
<a name="88"></a><h2 dir="RTL">
    יג, יח - כתיבה במחשב שנשמרת בזיכרון בלא הדפסה, מסרון
</h2>
<p dir="RTL">
    בספר חוהמ"כ ו, צח, לא החשיב כתיבה במחשב שנשמרת בזיכרון בכלל האיסור, ולכן התירה אף שלא לצורך המועד, מפני שאין בכתב זה כל ממשות, ואינו אלא הבהוב אור אלקטרוני
    שבהקבצם יוצרים אות. ודומה לשרשרת נורות היוצרות משפט מסוים (כגון 'בסכות תשבו'), שלא יעלה על הדעת לאסור הדלקתם משום מלאכת כותב. אולם הוסיף, שאף שהותרה כתיבה
    זו, לא הותרה אלא באופן ארעי, אבל לכתוב במחשב עבודה גדולה אסור, שנמצא חוה"מ הופך ליום חול ומתבטל עניינו. וכ"כ ביבי"א ח, או"ח מח; דבר חברון או"ח תקמח; עטרת
    פז (לרב פנחס זביחי) ג, אבה"ע א; מועדי ה' (לרב שבתאי לוי) יא, כב.
</p>
<p dir="RTL">
    לעומת זאת בחוט שני (פרק יט, ו, עמ' רמט) החשיב כתב זה ככתב הדיוט, והתירו לצורך המועד בלבד. וכ"כ הרב אליהו מאמר מרדכי יט, נד; וכ"כ בשו"ע המקוצר צט, הערה לה;
    וכך נראה מדברי שש"כ סו, נה. וכ"כ בשמירת המועד כהלכתו ח, ח; ג, 59, וכ"כ בשם ריש"א. (אמנם אין הדברים ברורים אלא שכך משמע מכך שהתיר רק לצורך המועד, וזה אפילו
    בכתיבה שאינה נשמרת באופן מכוון. קובץ מבקשי תורה חוה"מ סי' קו אות פב).
</p>
<p dir="RTL">
    וכן נראה למעשה שכתיבה במחשב היא מלאכת הדיוט, שאיך יתכן שפעולות שעל ידם מבצעים כיום את כל העבודות החשובות ביותר, לא יחשבו כמלאכה כלל, אלא דין כתיבה במחשב
    כמלאכת הדיוט.
</p>
<p dir="RTL">
    לפיכך, מותר לכתוב במחשב צרכי מועד, כרשימת מוצרים שצריכים לקנות. וכן מכתב ידידות לחבר, שאף זה מצרכי המועד, שעל ידי כך מרבים שמחה וידידות (שו"ע תקמה, ה).
    ולעיל יג, יא, למדנו שמותר לכתוב דברי תורה, כאשר על ידי הכתיבה יזכור את הדברים.
</p>
<a name="89"></a><h2 dir="RTL">
    יג, יט - הקלדה לצורך פרנסה אסורה
</h2>
<p dir="RTL">
    נלענ"ד שכמו שכתבתי לגבי כתיבת הדיוט לצורך פרנסה (יג, ז), והדפסה לצורך פרנסה (יג, טז), כמו כן הקלדה לצורך פרנסה, כמו כתיבת חוות דעת משפטית, תוכנית בנייה,
    כתיבת תוכנה וכיוצא בזה, נחשבת כמלאכת אומן. אמנם מותר לבעלי עסקים לכתוב במחשב את המכירות שהם מבצעים במועד, מפני שכתיבה זו אינה עצם העבודה, אלא רק מלווה את
    העבודה, ובאופן זה היא מלאכת הדיוט.
</p>
<a name="90"></a><h2 dir="RTL">
    יד, א - משחקי צביעה ויצירה לילדים (הרב מאור קיים)
</h2>
<p dir="RTL">
    בחוהמ"כ ו, פד, כתב שאין שום איסור לילדים לצייר ולצבוע. ומקורו מליקוטי הלכות חוה"מ לסי' תקמד, ז. וכן מובא בפס"ת תקמא, א; תקמא, יב. וכן בשמירת המועד כהלכתו
    ח, יב, וכתב בהערה 48, שוודאי נחשב צורך המועד מה שהם מתענגים במלאכת הציור, ולא גרע מטיול דמותר לעשות מלאכה לצורכו, כמבואר בשו"ע תקלו, א. ע"כ. וכמובן כל זה
    מפני שציור ילדים הינו מלאכת הדיוט. ואף שלגדול אסור לצייר (כמבואר להלן), מותר לגדול לסייע לקטן, ובתנאי שיקפיד לסייע כדרך הדיוט.
</p>
<p dir="RTL">
    בחוהמ"כ ו, עה, התיר למורים שאוספים את התלמידים שלא יסתובבו בבילויים בחוצות, לשלב כתיבה בלימודים, ומקורו בדברי הרב פיינשטיין.
</p>
<a name="91"></a><h2 dir="RTL">
    יד, ב - ציור כדרך הדיוט של גדול (הרב מאור קיים)
</h2>
<p dir="RTL">
    בספר מועדי ה' (לרב שבתאי לוי יא, לח) כתב שכשם שיש מלאכת הדיוט בכתיבה כך יש בציור, ולכן מותר לילדים לצייר ומותר אף למבוגר לצייר במלאכת הדיוט. (ולמד זאת
    מהרמב"ם בהלכות שבת יא, יז, שהשווה ציור לכתיבה). וכ"כ בחול המועד כהלכתו ו, פד, שציור ככותב, ומותר למבוגר לצייר במעשה הדיוט. וכך נראה מפס"ת תקמה, יב.
</p>
<p dir="RTL">
    אולם למעשה נראה שאסור לגדול לעסוק בציור ושאר יצירות, מפני שדרכו של גדול לנסות לייפות את יצירתו, וממילא זה נחשב מלאכת אומן. ואינו דומה לכתיבה, שבכתיבה יש
    אפשרות לבטא את התוכן בכתיבה של הדיוט, אבל ביצירה כל המגמה שתהיה יפה, ועל כך מתאמצים, וממילא הגדול מנסה לעשותו במעשה אומן. ואינו דומה לילד, שבמהותו הוא
    הדיוט, ויצירותיו פשוטות, ועיקר המגמה בהפעלתו, שיהנה מתהליך היצירה.
</p>
<p dir="RTL">
    בנוסף לכך, לא ניתן לקבוע קו שיבדיל בין מלאכת אומן להדיוט, ובלא קו כזה, אין משמעות לחלוקה בין מלאכת הדיוט למלאכת אומן, וכל היתר לצייר במלאכת הדיוט הוא היתר
    לצייר במלאכת אומן.
</p>
<p dir="RTL">
    מעבר לכך, אפילו אם היתה אפשרות לגדול לצייר במלאכת הדיוט, יש מקום לפקפק אם הדבר מותר. שכן היתר מלאכת הדיוט במועד היא רק לצורך המועד, וההנאות שלשמם התירו
    זאת, הן הנאות שקשורות לנופש ומנוחה, כמו טיול בניחותא, כמוזכר בגמרא ובראשונים, שמצטרפות לשמחת החג בסעודות ולימוד תורה. אבל מלאכת יצירה אינה הנאה של חופש,
    אלא דבר שמצריך תשומת לב.
</p>
<p dir="RTL">
    וכ"כ בשו"ת אבני ישפה א, קי, ב, שרק כתיבה כדרך הדיוט הותרה במועד, אבל ציור או צביעה אסורים, שהואיל ונועדו ליופי הם מעשה אומן. וגם אסר לקטנים שהגיעו לחינוך,
    ואף שהם אינם יודעים לצייר יפה כמעשה אומן, מכל מקום כשיגדלו יהיה אסור להם לצייר ולצבוע, ולכן צריך לחנכם לכך. וכ"כ בספר חיכו ממתקים תקמה, לט, הערה עב, בשם
    הרב אלישיב והרב קרליץ.
</p>
<p dir="RTL">
    ואין נראה להחמיר לילדים, שכן סוג היצירה שלהם שונה במהותה מיצירת הגדול, ולכן אין מצווה לחנכם שלא ליצור יצירות של קטנים. אולם יש לשים לב, שככל שיתקרבו יותר
    לגיל מצוות, יש להרחיקם מזה, כי מלאכתם נעשית יותר איכותית ודומה ליצירה של גדולים, וגם צריך להרגילם ללימוד במועד.
</p>
<p dir="RTL">
    אמנם נראה שאין איסור בשירבוט קווים בלא משים, כפי שלפעמים עושים בעת שמדברים בטלפון.
</p>
<a name="92"></a><h2 dir="RTL">
    טו, א - מלאכת הדיוט בתיקוני סוס לרכוב עליו
</h2>
<p dir="RTL">
    מו"ק י, א - י, ב: "דרש רב חמא משום רבי מאיר: אפילו סוס שרוכב עליו וחמור שרוכב עליו מותר ליטול ציפורניים בחולו של מועד". מפני שאם לא יקצצו להם את הציפורניים
    יהיה להם צער ולא יוכלו ללכת (רש"י). וכתבו התוספות (י, ב, 'למישקל'), שבמקומות שהקרקע קשה מותר גם לתקן את הברזלים שברגליהם, שברזלים אלו מקילים על הליכתם
    ודינם כציפורניים. ובגמ' לא הזכירו זאת כיוון שבבבל הקרקע היתה רכה ולא נצרכו לכך. וכ"כ הרא"ש (א, יט), והוסיף שגם מותר לתקן את האוכף והרסן.
</p>
<p dir="RTL">
    כתב הרא"ש שם, שכל ההיתרים הללו "באדם שרגיל ברכיבה ולא למוד ללכת ברגליו וצריך לרכוב לצורך המועד". דייק מזה ב"י (תקלו, א, 'ומשמע'), שאם הוא רגיל ללכת ברגליו
    או שאין רכיבתו לצורך המועד, אסור לתקן את צרכי הרכיבה. והוסיף ('ומיהו'), שאף טיול נחשב לצורך המועד. וכ"כ בשו"ע תקלו, א: "מי שצריך לרכב במועד לטייל (או לראות
    פני חברו, מ"ב א), או לצורך המועד, ולא ניסה ללכת ברגליו, יכול ליטול צפרני הסוס ולתקן ברגליו והאוכף והרסן וכל צרכי רכיבה, ובלבד שלא יכוון מלאכתו במועד". כל
    התיקונים המוזכרים מעשה הדיוט הם, שמעשה אומן אסור אף לצורך המועד.
</p>
<a name="93"></a><h2 dir="RTL">
    טו, ב - דין רכיבה שלא לצורך המועד בלא תיקון צרכי הרכיבה
</h2>
<p dir="RTL">
    עוד כתב בב"י, שמשמע מהרא"ש (א, יט), שרכיבה במועד מותרת בכל אופן, אף שאינו לצורך המועד, כיוון שברכיבתו אינו עושה שום מלאכה. אבל לדעת תוספות (י, ב, 'סוס'),
    לא הותרה רכיבה אלא לצורך המועד, וגם טיול צורך המועד, אולם רכיבה סתם אסורה. וסיכם ב"י (תקלו, א, 'ומיהו'): "... נוהגים לרכוב על הסוס לילך מעיר לעיר אפילו שלא
    לצורך המועד, והא ודאי שלא כדברי התוספות הוא, אבל הם סומכים על מה שנראה מדברי הרא"ש דלרכוב אף על פי שאינו לצורך המועד מותר. ומיהו לפי מה שכתבתי בסימן שקודם
    זה (רסד, ב, 'כתוב') בשם מרדכי ישן, יש איסור לילך במועד מעיר לעיר אם לא לצורך מזונות שאין לו מה יאכל או לעשות פרקמטיא בדבר האבד. ולעניין הלכה נקטינן להקל
    כדמשמע מדברי הרא"ש וכמנהג העולם". וכ"כ הרמ"א תקלו, א: "מותר לרכוב במועד אפילו מעיר לעיר אפילו בחינם, וכן נהגו". והטעם, שאין ברכיבה שום מלאכה (מ"ב ד).
</p>
<a name="94"></a><h2 dir="RTL">
    טו, ג - נהיגה ברכב שלא לצורך המועד אסורה
</h2>
<p dir="RTL">
    לפי זה יוצא, שהואיל ונסיעה ברכב כרוכה במלאכה גמורה של הבערה, מותר לנסוע רק לצורך המועד, וגם טיול בכלל זה. אבל לצורך שלאחר המועד אסור. וכ"כ בספר מועדי ה'
    (הלכות חוה"מ לד הערה לה), ופתחי מועד (פ"ג ב, נו, א, עמ' קכט), ופס"ת תקלו, ב. וברכיבה על אופניים, אין שום מלאכה, ולכן מותר לרכוב עליהם לכל צורך שהוא (מועדי
    ה' שם, חוהמ"כ ז, עב).
</p>
<p dir="RTL">
    בחוהמ"כ ז, סט, והערה קסג, כתב שלא ברור מה האיסור בנסיעה ברכב, שכן בפשטות הבערה מותרת בחוה"מ הואיל והיא מלאכה שאין בה שיהוי (כפי שכתב בפרק ב, הערה כה). ואם
    משום מוליד בהצתה, האיסור מדרבנן, ואיסורי דרבנן מותרים בחוה"מ (וגם ההולדה נעשית בלא שיהוי). אמנם ציטט מהרב פיינשטיין שאסר לנסוע שלא לצורך המועד. ובספר הביא
    רק את דעתו בתור דעת יש מי שאוסר. ועוד הזכיר בהערה סברה שיש בנסיעה מלאכת מכה בפטיש. ע"כ. ואולי האיסור כמו שאסרו חכמים סחורה והעברת חפצים (להלן טז-יז), שאין
    בהם מלאכה, אלא טורח רב. ויותר נלענ"ד שהאיסור משום הבערה, ואינו דומה הבערת גפרור שאין בו טורח ושיהוי, לנהיגה ברכב שכל זמן שהוא לוחץ על הגז הוא מבעיר. ואין
    לומר מתוך שהותרה הבערה לצורך הותרה שלא לצורך, שכן למדנו שלדעת רוה"פ הכוונה ב"שלא לצורך" היינו שלא לצורך אכילה אלא לשאר צרכי המועד. ובנוסף לכך, הכל מסכימים
    שלצורך חול או לצורך נוכרי אסור מהתורה (לעיל ג, ג, 2).
</p>
<a name="95"></a><h2 dir="RTL">
    טו, ד - שיעור נהיגה אסור ואימתי הוא צורך דבר האבד
</h2>
<p dir="RTL">
    שיעורי נהיגה אסורים במועד, מפני שהם נסיעה שאינה לצורך המועד. וכ"כ בספר מועדי ה' (הלכות חוה"מ לד הערה לה), ופתחי מועד (פ"ג ב, נו, א, עמ' קכט). אמנם לצורך
    דבר האבד מותר. כגון במקרה שהוא עלול להיכשל במבחן, ואינו יכול לדחות את המבחן למועד אחר בלא להפסיד סכום גדול. אלא שיש לדקדק שלא לפרוץ גדר על ידי היתר זה.
    וצריך לשאול את הרוצה לקיים את השיעור, מה היה עושה אם היה בנופש שחביב עליו מאד בגליל, האם היה מחשיב את שיעור הנהיגה כדבר האבד שלמענו היה נוסע למרכז הארץ
    ואח"כ חוזר. אם כן, סימן שהוא באמת דבר האבד.
</p>
<a name="96"></a><h2 dir="RTL">
    טו, ה - האם יש איסור לנסוע סתם
</h2>
<p dir="RTL">
    לכאורה רק נסיעה לצורך מסוים שאינו קשור למועד - אסורה. וקשה על מה שכתבו בחוהמ"כ ז, סט, ופס"ת תקלו, ב, שנסיעה סתם שלא לצורך המועד אסורה. ולכאורה אם אין שום
    מטרה הרי שזה טיול, וכבר נחשב צורך המועד. אמנם מלשון הרמ"א תקלו, א: "מותר לרכוב במועד אפילו מעיר לעיר אפילו בחינם, וכן נהגו", אפשר להבין שיש נסיעה בחינם,
    שבסוס מותרת ואם יש בה מלאכת הדיוט - אסורה. ובערוה"ש תקלו, א, תמה על לשון 'חינם' ברמ"א, וכתב: "ואינו מובן, כיוון שרצונו בכך הרי טיול הוא לו'? ואפשר שטיול
    הוא בהכנה והליכתו בנחת". ואם כן טיול מהיר אינו בכלל ההיתר. ומכל מקום לא שמענו שהחמירו בטיול שאינו בנחת.
</p>
<p dir="RTL">
    למעשה נראה שאין אפשרות להגדיר סתם נסיעה כנסיעה בחינם, וכל הרוצה לנסוע במועד, משמע שזה טיול עבורו ומותר. ורק ידאג שלא יבטל את עיקר מצוות יו"ט בלימוד תורה
    וסעודות. מעבר לכך, גם לדעת המחמירים, אין אפשרות להבדיל בין נסיעה של טיול לנסיעה של חינם.
</p>
<a name="97"></a><h2 dir="RTL">
    טו, ה - עבודת נהגים בשכר
</h2>
<p dir="RTL">
    שאל רשז"א (שש"כ סו, הערה מג), איך אפשר להזמין מונית בחוה"מ, והרי מכשילים את הנהג, שאם יש לו מה לאכול אסור לו לעבוד בשכר. ותירץ שאולי התשלום הוא בהבלעה, שכן
    מותר לשלם לו עבור הדלק. עוד כתב שלגבי אוטובוס אין שאלה, כי הוא צרכי רבים, שמתירים מלאכת הדיוט בתשלום (וכ"כ בשש"כ סח, הערה ח). אלא שלגבי מונית, הרי יש הרבה
    נהגי מוניות גוים. ע"כ. אמנם בעצמו אמר (שש"כ סח, הערה ח), שאם המצב שיש בזה צורך לרבים, כגון שאינם יכולים להסתדר עם האוטובוסים בלבד, או שיפסידו זמן מרובה
    בנסיעה באוטובוס, הרי שגם המוניות בכלל צורך רבים. ע"כ. ואולי אפשר לומר, שלכתחילה טוב לעודד את נהגי המוניות הגויים שיעבדו ככל יכולתם, ואם אינם מספיקים למלא
    את צרכי הציבור, ינהגו גם יהודים במוניות.
</p>
<a name="98"></a><h2 dir="RTL">
    טו, ז - דיני תיקוני רכב
</h2>
<p dir="RTL">
    בחוהמ"כ ז, עז-עח, כתב שתיקון פנצ'ר למרות שיתכן שהוא מלאכת הדיוט, הואיל ויש בו טרחה יתירה, אסור בחוה"מ, אבל החלפת צמיג מותר. וכן הביא משמו בפס"ת תקלו, א.
    ונלענ"ד שכיום תיקון פנצ'ר הוא מלאכת אומן, הואיל והדיוטות אינם יודעים לבצעו כראוי. וכ"כ הרב מנחם שימל בקובץ דרכי הוראה (תשרי התשסו קובץ ג).
</p>
<p dir="RTL">
    בחזון עובדיה מהל' חוה"מ ה (עמ' קעה) התיר לתקן במלאכת אומן אוטובוסים ומוניות לצרכי הרבים, וכן מכוניות משא להובלת מזון. ובסעיף ו' כתב שהיתר צרכי רבים במלאכת
    אומן הוא רק לצרכי הגוף במועד. ע"כ. ולמעשה עיקר ההיתר משום שמן הסתם צרכי ציבור כאלה מגיעים לצורך דבר האבד, שעבורו גם מלאכת אומן מותרת.
</p>
<a name="99"></a><h2 dir="RTL">
    טו, ח - רחיצת רכב ושמשותיו
</h2>
<p dir="RTL">
    כתב שו"ע תקלו, ב, עפ"י מו"ק י, ב: "מותר לסרוק הסוס כדי ליפותו". שני טעמים נאמרו בזה: לר' ירוחם (נתיב ד, ח"ה) ע"י הסירוק הסוס הולך יותר בזריזות. ולמאירי (י,
    ב, 'ובונין'), הרוכב נהנה ומתכבד מכך שסוסו מסורק.
</p>
<p dir="RTL">
    למעשה בימינו אין לרחוץ את הרכב בחוה"מ, מפני שכל העושה בחול המועד מלאכת תחזוקה שרגילים לעשות אחת לכמה שבועות מזלזל במועד. וכעין זה כתב בחוהמ"כ ה, מד.
</p>
<p dir="RTL">
    ואם הרכב התלכלך מאד עד שמתביישים לנסוע בו. מדברי פס"ת תקלו, ג, משמע שאסור, שכן כתב שיש לחוש לטעם הראשון של ר' ירוחם. אולם נראה להתיר, ראשית מפני שלכו"ע
    שטיפת הרכב אסורה מדרבנן, ובדין דרבנן אפשר להקל כהסבר המאירי. ועוד שאפשר לומר שהוא קצת צורך המועד, שלא יתבזה.
</p>
<p dir="RTL">
    ועיין לעיל ח, א, שאין לנקות חלונות בית שרגילים לנקותם כל כמה שבועות, ע"כ. אבל חלונות רכב מותר לנקות, שיש בזה תועלת לנסיעה וגם כבוד לנהג.
</p>
<a name="100"></a><h2 dir="RTL">
    טו, ט - צידת דגים במועד
</h2>
<p dir="RTL">
    יש סוברים שאסור לצוד דגים להנאה במועד, משום שסתם הנאה אינה נחשבת צורך המועד, ואסור לעשות מלאכת הדיוט כצידה למענה, וכ"כ רבבות אפרים א, שנו, ב, ולכך נטה
    בחוהמ"כ ז, כד, וכן שמע מרשז"א והרב וואזנר, וכ"כ בפס"ת תקלג, ד. וצריך לומר שאף שמותר לצוד כדי לאכול, כאן שהצידה בעיקר לצורך הנאת תחביב - אסור.
</p>
<p dir="RTL">
    לעומת זאת הרב פיינשטיין וריש"א התירו (שהמ"כ ג, 16), כשם שמותר לטייל במועד. ולכן התיר הרב פיינשטיין לנהנים מכך, לצוד דגים בחכות, וצרף לכך את הסברה שהם
    יכולים לאכול את הדגים, והרי ממש צורך אכילה.
</p>
<p dir="RTL">
    נראה שלכל הדעות מותר למבקרים במטעים לקטוף פירות כדי ליהנות מחוויית הקטיף, שכן יש בזה צורך אכילה, ואין זה דומה לציד דגים, שכרוכה בהתעסקות ארוכה ומטריחה,
    ואילו הקטיף הוא קצר וקל, וממילא יותר בולטת בו התועלת לאכילה.
</p>
<p dir="RTL">
    <strong>איסור סחורה בחול המועד</strong>
</p>
<a name="101"></a><h2 dir="RTL">
    טז, א - סחורה - מקור האיסור וטעמו
</h2>
<p dir="RTL">
    מו"ק י, ב: "אמר רבא, פרקמטיא כל שהוא אסור". שו"ע תקלט, א: "כל סחורה אסורה, אפילו כל שהוא, בין לקנות בין למכור".
</p>
<p dir="RTL">
    כתבו הראשונים כמה טעמים לאיסור, ועניין כולם אחד, שהמסחר מבטל את צביונו של חול המועד: בתוס' ורא"ש כתבו משום טרחה (תוספות יב, ב, 'מכניס', רא"ש א, כג). והרחיב
    את הדברים בשו"ת הרא"ש (כג, ד), שלעיתים הסוחר קונה ביוקר או מוכר בזול ויבוא מזה לידי צער במועד. ובשו"ת הריב"ש (סי' שנב) כתב שיש בזה זלזול במועד לעשותו כחול.
    וכך כתב לגבי פעולה מסחרית אחת בחנות, וק"ו פתיחת חנות כל היום.<button type="button" id="1002" onclick="ok.performClick(id);">הערה 2</button>
</p>
<p dir="RTL">
    בערוה"ש (תקלט, ג-ד) כתב: "ונ"ל דמשום דעיקר המועד לא ניתנה לישראל אלא לאכול ולשתות ולשמוח ולעסוק בתורה כמו שאומר שם בירושלמי... ולפי זה אם היו מניחין להם
    לעסוק במשא ומתן ממילא דהיו טרודים כל היום ולא היה להם זמן לעסוק בתורה כמו בכל ימות החול, ולכן הוכרחו חכמים לאסור עליהם המשא ומתן. והוכרחו לאסור אפילו כל
    שהוא, דמשא ומתן אין לה קצבה ואם תתיר כל שהוא ממילא שיגרור עוד ובזה גריע ממלאכה. והרא"ש ז"ל כתב שם דאסרו המשא ומתן מפני הטירחא ע"ש, ואין כוונתו דטעם זה
    מספיק, שהרי כמה טרחות טורחין במועד, אלא כוונתו דעל ידי זה הטורח יתבטל משמחת יום טוב, וכמו שביאר הרא"ש בעצמו בתשובה [כלל כ"ג] וז"ל [בסי' ד' שם] כי בקניית
    פרקמטיא יש טורח גדול בשיווי הדקדוק של מקח ומתוך טרדתו ימנע משמחת יום טוב עכ"ל. הרי דזהו עיקר הטעם. ובכלל שמחת יום טוב לעסוק בתורה, דהא אפילו ביום טוב בעינן
    חציו לד', וכל שכן במועד. ואם יהיה במשא ומתן לא יהנה משמחת יום טוב וגם לא יעסוק בתורה".
</p>
<a name="102"></a><h2 dir="RTL">
    טז, ב - ההיתר במזון ודין קנייה עבור הימים שלאחר החג
</h2>
<p dir="RTL">
    מזון מותר לקנות בלא הגבלה, וגם אם היה יכול לקנות הכל לפני החג, מותר לקנות במועד, מפני שלא רצו חכמים להגביל באיזה שהוא אופן את שמחת החג, וכשם שלא חייבו
    להכין את התבשילים שאינם מתקלקלים לפני החג, ואף לטחון את כל החיטים הנצרכים למועד, לפני החג (שו"ע תקלג, א; לעיל הלכה ג; שש"כ סז, כז, ובמקורותיו).
</p>
<p dir="RTL">
    בשש"כ סז, כז, הערה קלז, היקל להוסיף ולקנות עבור הימים שלאחר החג, מדין מרבה בשיעורים שהותר ביו"ט, כמבואר בשו"ע תקג, א-ב, ובתנאי שמרבה בקניית אותו המין
    שממילא צריך לקנות. לעומת זאת הרב פיינשטיין אסר, וכן הסכים בחוהמ"כ י, נד, הערה קנט, משום שיש בזה צד של זלזול במועד, ואולי יצטער על ההחלטה לקנות יותר. וכך
    מסתבר, מפני שאיסור מסחר בחוה"מ אינו מפני מלאכה, ששייך לומר מרבה בשיעורים מותר, אלא משום שעלול להצטער (שו"ת הרא"ש כג, ד), או עובדין דחול (ריב"ש שנב), וזה
    שייך כאשר מרבה בשיעורים. אמנם הרוצה לסמוך על שש"כ רשאי, כי הוא ספק דרבנן, אלא שההיתר הוא להרבות רק מאותו הדבר שהוא נצרך לקנות ולא מדברים אחרים. ואם מדובר
    במוצרים שנמכרים באריזות גדולות, נראה שהכל יתירו, שכך דרך קניית אותה סחורה (שש"כ סז, הערה קלז).
</p>
<p dir="RTL">
    כאשר מקבלים מחיר זול על קנייה גדולה, מותר להגדיל את הקנייה הנצרכת בחוה"מ, שזה דבר האבד. וכפי שכתב כיוצא בזה בשעה"צ קלז, מט, לגבי מלאכה, ק"ו לגבי מסחר. כ"כ
    בחוהמ"כ י, נד, הערה קסא, והביאו בפס"ת תקלט, ח. אמנם חובה לציין שכיוון שההיתר מדין 'דבר האבד', הוא בתנאי שלא יכוון מלאכתו למועד, כמבואר בשו"ע תקלט, א.
</p>
<a name="103"></a><h2 dir="RTL">
    טז, ג - האם יש איסור לסחור בצנעה
</h2>
<p dir="RTL">
    בית יוסף תקלט, א: "בסוף פרק קמא דמועד קטן (י, ב) אמר רבה פרקמטיא כל שהוא אסורה, וכתב הרא"ש (סי' כג) פירוש לקנות סחורה או למכרה אפילו כל שהוא אסור משום
    טרחא. וכן כתב הרמב"ם (ז, כב). ומשמע דלא שנא בצנעא לא שנא בפרהסיא אסור. ושלא כדברי הרוקח שכתב בסימן ד"ש, דמי שבא דבר סחורה לידו לישא וליתן בצנעא מותר. ומיהו
    האגור (סי' תרפ) כתב כדברי הרוקח, וז"ל: רבינו נתן השיב מי שבא סחורה לידו לישא וליתן בתוך ביתו בצנעא בחול המועד מותר, שאפילו בשבת איסור קל הוא הילכך בצנעא
    מותר. וכ"כ בעל היראים (סו"ס דש), דוקא בשוק דאיכא טורח אבל בבית נראה דמותר מרדכי עכ"ל. ולענין הלכה נראה דאם ריוח מרובה הוא שרי בצנעא, כיוון דמידי דרבנן הוא
    כדאי הם הני רבוותא לסמוך עליהם ויוציא ממנו לשמחת יום טוב יותר על מה שהיה בדעתו להוציא".
</p>
<p dir="RTL">
    ונלענ"ד שלא התכוונו להתיר לעסוק במשך שעות בכל יום במסחר בצנעה, שכן עיסוק כזה מטבעו אינו יכול להיחשב מסחר בצנעה, אלא כל מה שהתירו הוא לבצע עסקאות בודדות
    שהזדמנו לידו, בלא היתר מיוחד של דבר האבד וכדומה.
</p>
<p dir="RTL">
    ולדעת רוה"פ שאיסור מסחר הוא גם בצנעה, ההיתר שהזכירו חכמים לסחור בצנעה נאמר לגבי מכירת צרכי מועד (מו"ק יג, ב).
</p>
<a name="104"></a><h2 dir="RTL">
    טז, ד - לצורך המועד מותר ומהם תנאי ההיתר
</h2>
<p dir="RTL">
    לצורך המועד מותר לקנות, וכמו שאמרו במשנה מו"ק יג, א: "אין לוקחין בתים עבדים ובהמה אלא לצורך המועד, או לצורך המוכר שאין לו מה יאכל". ושם יג, ב, במשנה:
    "מוכרי פירות, כסות וכלים - מוכרים בצנעה לצורך המועד".
</p>
<a name="105"></a><h2 dir="RTL">
    טז, ה - ההיתר בתנאי שלא כיוון קנייתו למועד
</h2>
<p dir="RTL">
    אלא שאם אפשר לקנותם לפני המועד, צריך לקנותם אז. ואם היה יכול לקנות לפני החג ודחה את קנייתם למועד, הרי זה אסור, מפני שהוא מכוון מלאכתו למועד. וכ"כ במ"ב
    תקלט, ד, לעניין סחורה בדבר האבד, שההיתר רק כשלא כיוון לקבל את הסחורה במועד. ודין סחורה כדין מלאכת הדיוט, והכלל הוא שלכל צורך שמתירים מלאכת הדיוט, הוא בתנאי
    שלא כיוון מלאכתו למועד (מ"ב תקמ, ט).
</p>
<p dir="RTL">
    וכ"כ במפורש בשש"כ סז, כו, בשם רשז"א, שדווקא מוצרי מזון אין מחייבים לקנות לפני החג, אבל שאר דברים שלא ניכר שהם לצרכי המועד, וגם אפשר לקנותם לפני החג, צריך
    לקנות לפני החג. ע"כ. והובאו דבריו בפס"ת תקלט, ה, 26. ועיין בהלכה ה', לעניין טיפולים קוסמטיים שמותרים כי הם צרכי הגוף, וכתבתי: "אמנם לכתחילה נכון לקיים את
    הטיפולים המקצועיים לפני החג, כדי לקבל את החג באופן המכובד והיפה ביותר, וכדי שימי החג יישארו פנויים לשמחת החג".
</p>
<a name="106"></a><h2 dir="RTL">
    טז, ו - אין לקנות בחנות של יהודי שפתוחה באיסור
</h2>
<p dir="RTL">
    שני תנאים צריכים להתקיים כדי שפתיחת החנות תהיה בהיתר: א) שעיקר מכירותיו עבור אנשים שקונים לצורך המועד, ולא כיוונו קניותיהם למועד. ב) שהחנות פתוחה בצנעה
    (להלן יב, ז, ג).
</p>
<p dir="RTL">
    אבל כאשר החנות פתוחה באיסור, אסור לקנות אצלו כדי שלא לסייע בידי עוברי עבירה. וכ"כ בפס"ת תקלט, 39, שיקנה רק בחנות שככלל סגורה, ופותחים אותה כאשר אדם מבקש
    לקנות דבר מה עבור המועד, ולא יסייע בידי עוברי עבירה שפותחים את חנויותיהם באיסור. והוסיף (שם 7) בשם אורחות חיים (ספינקא ג), שאסור גם לבקר בחנותו של מוכר זה
    כדי לבדוק סחורתו.
</p>
<a name="107"></a><h2 dir="RTL">
    טז, ז - אין לבלות בקניון גם כאשר כל מה שקונים לצורך המועד
</h2>
<p dir="RTL">
    היה אפשר לכאורה לומר, שכמו שמותר לטייל במועד, כך מותר לצאת במועד לסיבוב קניות בקניון, שכן אנשים רגילים כיום להתענג מעצם חוויית הקנייה, אלא שכיוון שהוא
    מועד, יקפידו לקנות דברים שיספיקו להשתמש בהם במועד, כגון בגדים, תכשיטים, נעליים, ספרים, כלי מטבח ורהיטים לשימוש מיידי. ואם הדבר אכן מותר, אזי גם דין פתיחת
    החנויות ישתנה, שלכל בעלי החנויות הללו יהיה מותר לפתוח אותם במועד. וגם הקניונים יוכלו על פי ההלכה לפתוח את שעריהם, וזה יהיה אחד הבילויים המרכזיים בחול
    המועד.
</p>
<p dir="RTL">
    אולם למעשה יש לאסור זאת מכל וכל, שכן קבעו חכמים שמסחר כל שהוא אסור (מו"ק י, ב). וגם כשהתירו לקנות דבר עבור המועד, הצריכו לעשות זאת בצנעה (משנה יג, ב). הרי
    שההיתר הוא רק למקרה שהתעורר פתאום צורך, ואזי פונה אדם למי שיש לו חנות או סחורה במחסן, והוא פותח לו את החנות בצנעה ומוכר את מה שנצרך ותו לא.
</p>
<p dir="RTL">
    וזהו שכתבתי לעיל (טז, ה) שההיתר לקנות במועד הוא בתנאי שלא כיוון מלאכתו למועד. וממילא כל הדברים שהיה ידוע לו שיצטרך להם במועד - חובתו לקנות לפני המועד, ורק
    לגבי דברים שנשכחו, או שמחמת העומס המרובה, לא הספיקו לקנות, מותר לקנות בצנעה. אבל אין הכוונה שהמסחר יהפוך לבילוי לכתחילה.
</p>
<p dir="RTL">
    ואין לומר שהואיל והם נהנים מאד מחוויית הקנייה בקניון, יהיה מותר להם לעסוק במסחר של דברים שישתמשו בהם במועד, כשם שלא התירו למי שנהנה מעבודתו, שיהיה מותר לו
    לעבוד במועד. כי כך היא שמחת החג שיש בה שביתה מעסקי חול, ומסחר הוא עסק של חול. וכפי שכתב הריב"ש (סי' שנב) אפילו לגבי עסקה אחת בצנעה, קל וחומר לעיסוק ממושך
    במסחר.
</p>
<p dir="RTL">
    וכן הוא לפי הטעם שיש במסחר טרחה (תוס' ורא"ש), ולעיתים צער, במקרה של קנייה לא מוצלחת (רא"ש). ואף למי שנהנה מהסתובבות בחנויות, בלא ספק יש בזה טורח, והרי הוא
    כמי שנהנה ממלאכה, שגם עליו חל האיסור לעסוק במלאכתו במועד. ואדרבה עיקר הנאתו היא מהטורח והמתח המתלווה לשיטוט בחנויות, מתחושת החיפוש, כעין צייד שיוצא לחפש את
    טרפו, והוא חש סיפוק כשהצליח לצוד דבר מה. והמתח מלווה גם בשאלה המלווה כל בילוי של קניות, האם העסקה משתלמת, האם המחיר גבוה מדי? ובלא ספק פעמים רבות, לאחר
    הקנייה מתעוררת תחושה של החמצה, ומחשבה חוזרת, אולי היה עדיף לקנות את המוצר השני, אולי את מה שהציעו בחנות המתחרה, אולי התקמצנו מדי ולבסוף לא קנינו את הבגד
    שאנחנו באמת אוהבים, ואולי הפרזנו וקנינו בגד יקר מדי, שבפועל לא נהנה ממנו כל כך. והמתח הזה הוא חלק מהחוויה שממנה הם נהנים, וזהו בדיוק המסחר שנאסר בחול
    המועד, שהוא מנוגד לחלוטין לצביונו של המועד, שנועד להתכנסות פנימה, לעיסוק בדברים שמשמחים עצמם, ולא בעיסוק בדרך השגתם, כפי שרגילים בחול.
</p>
<p dir="RTL">
    ויש להוכיח זאת ממה שאסרו חכמים למכור בפרהסיא דברים שלא ידוע שהם לצורך המועד. כלומר גם כאשר מוכרים לצורך המועד, אסור לעשות זאת בפרהסיא (מו"ק יג, ב). ולכאורה
    יש לשאול, מדוע הרואים צריכים לחשוד בקונים שאינם עושים זאת לצורך המועד. אלא שמסחר בפרהסיא הוא עובדין דחול וזלזול במועד, ולכן כל שאין ברור שהקנייה לצורך
    המועד, אסור לסחור בפהרסיא. וכן אפשר ללמוד מדעת הסוברים שכל איסור המסחר הוא רק בפרהסיא (רוקח, אגור, לעיל ג), הרי שעיקר האיסור משום הפגיעה בצביון המועד,
    וממילא ברור שאסור לצאת לסיבוב קניות להנאה, מפני שאין זו הנאת המועד, אלא עובדין דחול וזלזול במועד.
</p>
<p dir="RTL">
    כיוצא בזה למדנו לגבי שבת, שכתבו רמב"ן, ריטב"א וחת"ס (הובא בפניני הלכה שבת כב, ב), שיש חומרה מיוחדת במסחר קבוע, ולכן פתיחת חנות אסורה מהתורה, מפני שהיא
    מבטלת את השבתון, מה שאין כן מכירה אחת שאסורה מדרבנן בלבד. ואף שחול המועד אינו נקרא שבתון ודינו שונה, מכל מקום למדנו שעיסוק מרובה במסחר הוא מעשה מובהק של
    חול.
</p>
<p dir="RTL">
    כיוצא בזה כתב בשו"ת תורה לשמה סי' קצח, שאסור לפתוח חנות כדי לשבת שם במסיבת מרעים משום מראית עין, שיחשבו שעוסק במסחר ומזלזל במועד.
</p>
<p dir="RTL">
    וממילא יוצא שאין היתר לפתוח חנויות של בגדים ותכשיטים וכלי בית במועד, זולת במקרים מיוחדים, שידוע לבעל החנות, שרוב הקונים שלו הם אנשים שלא כיוונו מלאכתם
    למועד. וכיוון שרוב בעלי העסקים פותחים את חנויותיהם באיסור, גם אסור לקנות אצלם כמבואר בסעיף הקודם.
</p>
<a name="108"></a><h2 dir="RTL">
    טז, ח - קניית מתנות שאין משתמשים בהם במועד
</h2>
<p dir="RTL">
    חידש בחוהמ"כ י, הערה קמז, שמותר לקנות דבר למתנה כדי לשולחה לחבירו משום שמחת יו"ט, כמבואר בשו"ע (תקטז, ג, מ"ב יג) שמותר לשלוח תפילין כדורון לחבירו ביו"ט דרך
    רשות הרבים. וכ"כ בפס"ת תקלט, ח.
</p>
<p dir="RTL">
    ויש לדחות דבריו, שכן ההיתר לטלטל ברשות הרבים ביו"ט הוא גם לצורך קל ביותר, עד שהיתר זה נקרא "מתוך שהותרה הוצאה לצורך הותרה שלא לצורך", ויש מתירים אפילו בלא
    צורך כלל (לעיל ג, ג, 2). מה שאין כן לעניין מסחר, הכלל הוא "פרקמטיא כל שהוא אסור" (מו"ק י, ב).
</p>
<p dir="RTL">
    אלא כל מה שהותר הוא כאשר יש בדבר צורך למועד, היינו שחסר לאדם דבר, וכיוון שהוא שמח בו במועד, מותר לקנותו. אבל מתנה שאין צורך לקנותה, אסור לקנות במועד. אמנם
    יתכן שאם אדם הולך לבקר אצל חבירו ואם לא יביא מתנה יראה כמי שאינו מכבד אותו, בזה יש צורך, ואזי מותר לקנות מתנה. אלא שגם אז ההיתר לפני התנאים הנזכרים בהלכה,
    שלא יקנה אצל מי שפתח חנותו באיסור, ולא יכוון מלאכתו למועד.
</p>
<p dir="RTL">
    ובוודאי שאין לאדם ללכת לשמח עצמו בקניית מתנה, כי רק כאשר נוצר צורך במועד, מותר לקנות, ולא שישמח בקנייה עצמה.
</p>
<a name="109"></a><h2 dir="RTL">
    טז, ט - איסור קניית בגד שאין בו הכרח
</h2>
<p dir="RTL">
    שאלה: האם מותר לאשה שחיפשה לעצמה בגד חדש לקראת החג, ולמרות שהשקיעה בזה מספר שעות לא מצאה בגד שמצא חן בעיניה, ללכת לקניון ולקנות לעצמה בגד שתלבש בחג?
</p>
<p dir="RTL">
    תשובה: דבר זה אסור משני צדדים. האחד, שאין זה נחשב צורך המועד, כי מה שהתירו לקנות לצורך המועד הוא דבר שיש בו צורך גדול, כגון מי שיש לה שמלה אחת חגיגית והיא
    נקרעה, אבל כאשר יש לה כבר בגד חגיגי שמצד האמת אין בושה ללכת בו, רק שלא מצאה בגד חדש, אין זה נחשב צורך המועד. ואם היה לה באמת צורך בכך, היתה מצליחה למצוא
    בגד לפני החג, כשם שמי שצריכה בגד לקראת חתונה מוצאת את הבגד לפני מועד החתונה ולא לאחריו. ואם לא מצאה ובאה לקנות במועד, הרי שאחת משתיים, או שאין לה בו צורך
    למועד, או שהיא מכוונת מלאכתה למועד. הצד השני, שהחנויות שמוכרות בקניון מוכרות באיסור, כי הם מוכרים בפרהסיא ורוב קוניהם אינם קונים בהיתר, או מצד שאינו לצורך
    המועד, או מצד שהם מכוונים מלאכתם למועד.
</p>
<p dir="RTL">
    ראייה לזה מצינו בנודע ביהודה תניינא קד, שכתב לגבי חייט: "הנה לא מיבעיא אם יש לבעל הבגד הזה בגדים אחרים פשיטא שאסור, אלא אפילו הוא בגד הצריך לבעליו במועד
    הלא אינו מותר כי אם מעשה הדיוט..." הרי שאם יש לו כבר בגד, אפילו מעשה הדיוט אסור, למרות שבוודאי הדבר משמח אותו. ומסחר אינו פחות מחומרתו ממעשה הדיוט.
</p>
<p dir="RTL">
    ועוד קצת ראייה לכך מדברי הריב"ש רכו, לגבי תינוק שנולד במועד, שאסור לתפור לו בגדים חדשים, כיוון שאפשר לכורכו בחתיכת שיראין. וכ"כ מ"א תקמא, ח, ומ"ב יג,
    וביארו שאין זה נחשב צורך המועד, והוסיף בשעה"צ כ, שאף במעשה הדיוט הדבר אסור. הרי שבגד נוסף שיותר מתאים אינו נחשב צורך מועד, למרות שהוא משמח.
</p>
<a name="110"></a><h2 dir="RTL">
    יז, א - העברת חפצים והעברת דירה
</h2>
<p dir="RTL">
    כתבתי שאם צריך להעביר את החפצים דרך הרחוב - אסור. ולא הזכרתי שיש מקילים להעביר מבית לבית דרך מבוי (רחוב), כאשר הבתים סמוכים זה לזה, כמוזכר בדעת יש אומרים
    בשו"ע תקלה, א (עפ"י הגה"א). מפני שלדעת האגודה יט, והב"ח ב, כל שצריך לעבור דרך המבוי - אסור. וכן דעת הגר"א, אלא אם כן הוא מבוי שאינו מפולש. וגם לא חילקתי
    בין מבוי מפולש לשאינו מפולש, מפני שעיקר הדין תלוי בפרהסיא או צנעה, ואינו תלוי בהיותו מפולש. שאם הוא רחוב ארוך, גם אם אינו מפולש, המעביר בין שני בתים
    בתחילתו מעביר בפרהסיא. ואם הוא מפולש, אבל לאחריו אין כמעט בתים, המעביר שם מעביר בצנעה. ולכן הדגשתי שהאיסור תלוי בפועל בפרהסיא.
</p>
<a name="111"></a><h2 dir="RTL">
    יז, ב - מעבר דירה מדירה שכורה לדירה שבבעלותו
</h2>
<p dir="RTL">
    רא"ש מו"ק ב, יח: "ירושלמי (פ"ב ה"ד) אהא דאמר אין מפנין מבית לבית אין מפנין מדירה נאה לדירה נאה ולא מדירה כעורה לדירה כעורה, ואין צריך לומר מדירה נאה לדירה
    כעורה. אבל לתוך ביתו, אפילו מדירה נאה לדירה כעורה, שמחה היא לו לאדם שהוא דר בתוך ביתו. כתב הראב"ד ז"ל ונראה דכי האי גוונא אפילו מחצר לחצר מותר, והא דקאמר
    בגמרא דידן סיפא אתאן לבית שבחצר, היינו משלו לשלו או משל אחרים לשל אחרים, אבל משל אחרים לשלו הכל מותר. וליכא פלוגתא בין גמרא דידן לירושלמי".
</p>
<p dir="RTL">
    ואף שבחזו"ע חוה"מ כט (עמ' קצה), כתב כך למעשה. כפי שכתבתי בהערה 13, כיום, שיש במעבר טורח רב עד שמסיימים לסדר את כל הרהיטים והחפצים, והמעבר מלווה במתח, שמא
    יגרם לרהיטים נזק, אין לך השבתת שמחה וביזוי חול מועד גדול מזה. ואין להתיר מעבר דירה בחוה"מ אפילו באותו בניין. ורק אם דחיית המעבר תגרום להפסד גדול מאד, יש
    לשאול שאלת חכם, וגם אז נכון להחמיר ברוב המקרים, זולת כאשר הרהיטים מעטים (וכעין זה כתב בשש"כ סח, הערה פח; ופס"ת תקלה, א, 1). ובכל מקרה אסור להזמין אומן
    להרכיב את הארונות וכיוצא בהם, כי זו מלאכת אומן שאינה לצורך המאכלים או גופו.
</p>
<p dir="RTL">
    וגם במקרה שאפשר להתיר מעבר, זה בתנאי שלא היתה אפשרות לבצע את המעבר לפני חול המועד, אבל אם היתה אפשרות לעבור לפני המועד, הרי דינו כמכוון מלאכתו למועד, שגם
    במקרה של הפסד גדול אסור.
</p>
<a name="112"></a><h2 dir="RTL">
    יח, א - דין עשיית ישראל מלאכה לגוי
</h2>
<p dir="RTL">
    חיי אדם (כלל קו, יא): "נראה לי דכל המלאכות המותרות, אסור לעשות בשביל גוי אפילו בחינם. ולפי זה אסור לבשל לצורך גוי לשלוח לו דורון". וכ"כ כה"ח תקמב, ב, וכן
    דעת הרב אלישיב (מבקשי תורה עמ' תע, אות מ). ומשמע שגם מלאכת הדיוט שהותרה במועד, אסורה למען גוי. וכ"כ בשש"כ סח, לז. והקשה (בהערה קנא), הרי התירו מלאכה לצרכי
    בהמתו במעשה הדיוט, ומדוע נאסור בגוי? ותירץ בשם רשז"א, שנוכרי נחשב כמו לצורך אחר המועד, משא"כ בהמה שהיא ממונו של ישראל.
</p>
<p dir="RTL">
    כתב בשו"ת רב פעלים או"ח ב, נז, לגבי יום טוב, שאם הגיע גוי לבית יהודי, ואם לא יתן לו קפה, יהיה זה חוסר דרך ארץ וחילול השם, כיוון שיש בזה צורך גדול שדומה
    לדבר מצווה, מותר לבשל לו מים לקפה. ע"כ. ויש לציין שהואיל וגם היהודי יכול ליהנות מהמים החמים, אין בזה איסור דאורייתא. וכ"כ בשש"כ סח, לז, לגבי חוה"מ, שאם יש
    הכרח שאי אפשר להשתמט ממנו, מותר לעשות מלאכה לגוי.
</p>
<p dir="RTL">
    וכ"כ בחול המועד כהלכתו ז, נג, שאסור לעשות מלאכה עבור גוי, ובמקום צורך גדול, מותר לבשל עבורו, וכשאפשר, צריך לעשות זאת על ידי ריבוי בשיעורים, היינו שיעשה את
    הדבר עבור עצמו ויוסיף עבור גוי.
</p>
<p dir="RTL">
    לעומת דברי הח"א, כתב בשבט הלוי ח, קכד, ב, שאין איסור לעשות מלאכה בחול המועד עבור גוי, שכ"כ הראב"ד (בכתב יד), שמותר לעשות מלאכה עבור בהמה וגוי. וכן כתב
    בשו"ת מ"י מנוחות סב (לרב משה ריזל, ממחברי זמנינו) לבשל עבור גוי בחול המועד, וכתב שעדיף לעשות זאת על ידי ריבוי בשיעורים, אבל אם אי אפשר, מותר גם לבשל רק
    עבור הגוי. ויש להוסיף שלפני החיי אדם לא דיברו על איסור זה, וגם אחריו, רבים לא הזכירוהו, וביניהם המשנה ברורה.
</p>
<a name="113"></a><h2 dir="RTL">
    יח, ב - לארח גוי בסעודה בחול המועד
</h2>
<p dir="RTL">
    בשעת הצורך אפשר להקל, מפני שכפי שלמדנו, יש סוברים שאין כלל איסור לעשות מלאכה עבור הגוי במועד. ובנוסף לכך, גם כאשר יש איסור, ביו"ט, כשיש לחוש לעלבון עמוק
    וחילול השם, יש להקל (רב פעלים). הואיל והאיסור מדרבנן, שכן אפשר שגם יהודי יאכל מזה. ואם יעשה על ידי ריבוי בשיעורים, הרי זה לכתחילה. ושלא כמו ביו"ט שאין
    מזמינים גוי שמא יבשל עבורו, בחוה"מ שיש סוברים שאין כלל איסור, וגם לסוברים שיש איסור יש אומרים שכל איסור מלאכה בחוה"מ מדרבנן, וכאן שיש אפשרות שהיהודי יהנה
    מזה - מותר להזמינו לכתחילה לצורך קידוש השם או מניעת איבה.
</p>
<a name="114"></a><h2 dir="RTL">
    יח, ג - דין מחלל שבת בפרהסיא
</h2>
<p dir="RTL">
    כתב הרמב"ם (שבת ל, טו): "השבת ועבודה זרה כל אחת משתיהן שקולה כנגד שאר כל מצות התורה, והשבת היא האות שבין הקב"ה ובינינו לעולם. לפיכך כל העובר על שאר המצות
    הרי הוא בכלל רשעי ישראל, אבל מחלל שבת בפרהסיא הרי הוא כעובד עבודה זרה ושניהם כגוים לכל דבריהם".
</p>
<p dir="RTL">
    עפ"י דברים אלו, לכאורה לדעת האוסרים, כל המלאכות שהתירו בחוה"מ לצורך יהודי אסור לעשות לצורך מחלל שבת בפרהסיא. וכן דעת ריש"א (מובא בנתיבי מועד, מלאכת או"נ
    יח, עמ' ק), הר"מ פיינשטיין, בספר חיכו ממתקים (תקלג, ו), ועוד. וכ"כ מ"ב (תקיב, ב), לענין בישול ביו"ט, שכשם שאסור לצורך גוי, כן אסור לצורך מחלל שבת בפרהסיא.
</p>
<p dir="RTL">
    אמנם למעשה נתבאר לעיל ג, ה, שדין זה חל רק על מחלל שבת בפרהסיא ולהכעיס, מפני שבדורות האחרונים רוב מחללי השבת אינם מתכוונים להתנכר בכך לתורה וליהדות. וכן
    כתבתי בפניני הלכה שבת א, טו. ועיין שם בהרחבות א, טו, א-ד, שגם למחמירים יש מקום להקל במחלל שבת שעושה קידוש, ובמי שמתבייש לחלל שבת בפני אדם גדול. וכ"כ במלמד
    להועיל או"ח כט, ובניין ציון החדשות כג, שמצרפים כיום מחלל שבת למניין, וכן הסכים מו"ר הרב שפירא זצ"ל, כפי שכתבתי בפניני הלכה תפילה ב, ח, 10.
</p>
<p dir="RTL">
    קל וחומר כאשר היהודי רוצה להשתתף בשמחת המועד, שמצווה לעשות מלאכה כדי לזכותו בכך.
</p>
<div style="display:none;">
    <br clear="all"/>
    <hr align="right" size="1" width="33%"/>
    <div id="ftn1">
        <p dir="RTL">
            <a href="#_ftnref1" name="_ftn1" title="">[1]</a>
            . הראב"ד (בהשגות) ומאירי ביארו, שהיתר אגרות רְשות משום דבר האבד, שמא לא ימצא שליח לשלוח את האגרות לאחר המועד. וכ"כ לבוש. ובערוה"ש (יב) העיר שטעם זה
            אינו שייך בימינו מפני שבכל מקום יש דואר קבוע. ויש מפרשים שכתיבה זו של שאילת שלום אין בה טרחה, ואין לה משמעות עסקית, ולכן היא מותרת, שאינה בגדר
            מלאכה כלל (דעה שהובאה בשבלי הלקט רכה, דעה שניה לעיל יג, א).
        </p>
    </div>
    <div id="ftn2">
        <p dir="RTL">
            <a href="#_ftnref2" name="_ftn2" title="">[2]</a>
            . את טעם הטרחה, שהוזכר ברא"ש מו"ק א, כג; ותוס' יב, ב, 'מכניס', העתיקו האחרונים, וביניהם מ"א תקלט א, ומ"ב א. והוסיף בשו"ת הרא"ש כג, ד: "ולענין הלואה
            בחול המועד, אף על פי דדמי הלואה לפרקמטיא, אינו דומה לגמרי. כי בקניית פרקמטיא יש טורח גדול בשיווי הדקדוק של מקח, ומתוך טרדתו ימנע משמחת יום טוב; וגם
            לפעמים יקנה ביוקר ויצטער, ואם ימכור במועד, לפעמים שמוכרה בפחות ממה שקנה, ואיכא צערא. אבל במלוה ברבית שמחה היא, וגם ליכא טרחא כולי האי, והילכך הקלו
            בה והתירו על ידי שמוציא הריוח של אותה השבוע במועד, יתר על מה שהיה מוציא אם לא היה לו זה הריוח".
        </p>
        <p dir="RTL">
            וכתב בשו"ת הריב"ש סימן שנב: "... הפרש יש בין העושה מלאכה האסורה במועד, שהוא אסור גמור, אם מן התורה או מדברי סופרים, כפי חלוק דעות המפרשים ז"ל, ובין
            הפותח חנותו למכור, שאינו אסור חמור כל כך, רק שמזלזל קצת במועד למכור כדרכו בחול". וכבר ציינתי למעלה שנראה שהזלזול קצת הוא לגבי פתיחת חנות למכירת
            מוצר אחד, אבל לפתוח את החנות לכל היום הוא זלזול עצום וביטול קדושת המועד.
        </p>
    </div>
</div>
