<a name="0"></a><h1 dir="RTL">
    טו - ברכות הראייה
</h1>
<a name="0"></a><h1 dir="RTL">
</h1>
<a name="1"></a><h2 dir="RTL">
    הקדמה: כללי ברכות הראייה:
</h2>
<a name="2"></a><h2 dir="RTL">
    כלל א - ברכות הראייה רק על דבר שיש בו צד חידוש
</h2>
<a name="0"></a><h1 dir="RTL">
</h1>
<p dir="RTL">
    רק על ראייה שיש בה צד חידוש, שמעוררת תשומת לב, תקנו לברך. אבל על מראה שגרתי אין מברכים. לכן למשל, ברכת ההרים היא רק על הרים גדולים במיוחד, והברכה על גבעות
    רק על גבעות בעלות צורה מיוחדת. אמנם הים, למי שלא מתגורר לידו, תמיד מעורר עניין.
</p>
<a name="3"></a><h2 dir="RTL">
    כלל ב - שלושים יום
</h2>
<a name="0"></a><h1 dir="RTL">
</h1>
<p dir="RTL">
    כל שלא ראה את אותו המראה שלושים יום, חוזר ומברך. ואם ראה אותו בתוך שלושים - אינו מברך. שכן למדנו במשנה ברכות נד, א: "על ההרים ועל הגבעות ועל הימים... רבי
    יהודה אומר: הרואה את הים הגדול... בזמן שרואהו לפרקים". ובגמרא נט, ב: "לפרקים עד כמה? אמר רמי בר אבא א"ר יצחק: עד שלושים יום". וכן אמרו בברכות נח, ב: "אמר
    ריב"ל: הרואה את חבירו לאחר שלושים יום אומר: ברוך שהחיינו וקיימנו והגיענו לזמן הזה". וכך הדין לגבי ברכה על מקום שנעשה בו נס, כמובא בתוס' ברכות נד, א, וכ"כ
    הרא"ש, הרא"ה, ריטב"א והמרדכי שם, וכ"כ בשו"ע ריח, ג. וכן הדין לגבי הרואה חכם, כמובא בריטב"א שם. ומברכות אלו לומדים לגבי כל שאר ברכות הראייה, וכפי שכתב בשו"ע
    רכד, יג: "כל ברכות הראיה, אם חזר וראה אותו דבר בתוך שלושים יום, אינו חוזר ומברך".
</p>
<p dir="RTL">
    ביאר מרן הרב בעין איה ברכות נט, ב, (קסג), שמצבא השמיים למדנו שהזמן הקצר ביותר לעורר התרגשות חדשה הוא שלושים יום, שהירח שהוא הקרוב אלינו ביותר, מתחדש כל
    שלושים יום. ולכן ראשי חודשים הם זמן כפרה, שאז יכולה להתחדש רוח חדשה באור יראת ה'.
</p>
<a name="4"></a><h2 dir="RTL">
    כלל ג - הגר במקום שרגילים לראות מראה מסוים אינו מברך
</h2>
<a name="0"></a><h1 dir="RTL">
</h1>
<p dir="RTL">
    מי שרגיל בראיית אחד הדברים הללו, אינו מברך עליו, כמבואר בתוס' נז, ב, לעניין ע"ז, שאין נוהגים לברך על ראייתה "לפי שאנו רואים אותה בכל יום, וכל הנך הרואים
    אמרו לעיל דהוי מל' יום לל' יום". וכ"כ הגה"מ (לרמב"ם ברכות י, ט), ונמוקי יוסף. וכ"כ המאירי נח, ב: "הרואה אילנות טובות ובריות טובות אומר ברוך שככה לו בעולמו,
    ונראה לי דוקא במקום שאין האילנות או הבריות מצויות שיש שם קצת חידוש". והובאו דברים אלו ברמ"א רכד, א. אלא שנחלקו האחרונים במשמעות דבריהם:
</p>
<p dir="RTL">
    לעולת תמיד אין כאן חידוש, אלא זהו הדין הידוע, שכל שלא עברו שלושים יום שלא ראה אינו מברך. והביאו מאמ"ר.
</p>
<p dir="RTL">
    לעומת זאת דעת א"ר, שאפילו אם הוא עצמו לא ראה את הע"ז שלושים יום, לא יברך, שאין זה נחשב במקומו דבר חידוש. וכ"כ בגדולות אלישע רכד, ד, לעניין ת"ח גדול שגר
    בעיר, שלעולת תמיד אם לא ראהו שלושים יום יברך, ולא"ר גם אם לא ראהו, כיוון שרוב האנשים שם ראוהו, לא יברך. וכדעת א"ר כתב בנהר שלום ופמ"ג. וגם במ"ב רכד, ג,
    הביא דברי הא"ר. וכך נראה להלכה, הואיל ואכן באותו מקום אין מראה זה נחשב לדבר חידוש.
</p>
<p dir="RTL">
    אמנם אם בן המקום נסע ממקומו לשלושים יום, כשיחזור ויראה, יברך, שכן הא"ר כתב שבן המקום לא יברך כי יכול היה לראותו, וזה שנסע לא יכל לראותו.
    <button type="button" id="1001" onclick="ok.performClick(id);">הערה 1</button>
</p>
<a name="5"></a><h2 dir="RTL">
    כלל ד - פעמים שמברכים רק בפעם הראשונה בלבד
</h2>
<a name="0"></a><h1 dir="RTL">
</h1>
<p dir="RTL">
    חידוש גדול חידש הראב"ד, לגבי ראיית בריות משונות, בעלי מום, פיל וקוף, בריות טובות ואילנות טובות. והזכירו את דבריו ראשונים ואחרונים. וכ"כ בספר המאורות (ברכות
    נח, ב), "כתב הראב"ד: דווקא פעם ראשונה שהשינוי עליו חידוש גדול, וכן בריות טובות שהם אנשים נאים וגבוהים שהנפש נהנית מהם, ואפילו על גויים - פעם ראשונה שיראה
    אותם מברך עליהם לא יותר, לא עליהם ולא על אחרים, אלא אם כן ראה נאים מהם. ואל תתמה שאין הדברים אלא לפי הנאתם, הלא תראה כי חילקו בין אתא מיטרא טובא להיכא דאתא
    פורתא, ובין חזא מיחזא להיכא דשמע מישמע, ובין דאית ליה שותפא ובין דלית ליה, וכן אני אומר בהרואה קברי ישראל וקברי אומות העולם, אינו מברך עליהם אלא פעם
    ראשונה, אבל אומר הוא על אחרים, ע"כ".
</p>
<p dir="RTL">
    וכן פסק שו"ע רכה, ט-י, לעניין משונים ויפים (אמנם לעניין קברים בסי' רכד, יב, לא פסק כמותו, ויבואר בהמשך החילוק ביניהם). ואמנם הרמ"א פסק כדעת שאר הראשונים
    שסוברים, שגם על משונים ויפים מברך כל שלושים יום. למעשה, כיוון שספק ברכות להקל, חוששים לדעת הראב"ד, שכל שאין התרגשות והתחדשות מהמראה, אין מברכים אלא בפעם
    הראשונה. ובהמשך, בדין יפים ומשונים, נבאר בהרחבה את יסוד הדין.
</p>
<a name="6"></a><h2 dir="RTL">
    כלל ה - אם לא בירך כשראה לראשונה לא יברך עד שיעברו שלושים יום
</h2>
<a name="0"></a><h1 dir="RTL">
</h1>
<p dir="RTL">
    כיוון שברכות הראייה מברכים על ראייה שיש בה חידוש, ואמרו חכמים שרק אחר שעברו שלושים יום שלא ראה, יוכל לברך שוב, לפיכך, אם ראה הר גבוה ולא בירך, אם יראה אותו
    לאחר יום, לא יברך, שאין לו בראייתו חידוש, שכן כבר ראה את ההר אתמול. כ"כ בבאו"ה ריח, א, 'במקום הזה', לעניין ברכה על מקום הנס, ומשמע שכך הדין לכל ברכות
    הראייה, וכפי שכתב במפורש בנשמ"א סג, א, בסוגריים.
</p>
<p dir="RTL">
    ואמנם לעניין ברכת האילנות, דעת רובם המכריע של הפוסקים, שגם אם לא בירך בעת שראה את הלבלוב לראשונה, יברך כשיראה בשנית או בעשירית (כמבואר להלן). אלא שזה מפני
    שברכת האילנות היא שבח על ההתחדשות הקבועה שבכל שנה, וזמן הברכה - בעת הלבלוב, וכל עוד ההתחדשות נמשכת והוא לא שיבח לה', יכול להשלים מצוותו. ואין הדבר תלוי
    בהתחדשות האישית שלו, ולכן גם אם יעברו שלושים יום שלא יראה את לבלוב האילנות, לא יברך שוב. אבל ברכות הראייה תלויות בראייה שיש בה חידוש לגבי האדם הרואה, ואם
    כבר ראה בתוך שלושים יום אין לו בזה חידוש.
</p>
<p dir="RTL">
    ויש חולקים וסוברים שאם לא בירך בעת שראה בתחילה, גם אם לא עברו עליו שלושים יום חייב לברך. כך כתב בברכ"ה ח"ד ד, מו, לגבי הברכה על קברים, ובתי עבודה זרה, ושם
    ג, ד, לגבי נופים מרשימים, ושם ג, כט, לגבי ראיית חכם. וביאר (ד, 159; ג, 9) שברכות אלה אינן על ההתפעלות שיש לאדם, אלא הצדקת הדין, הודאה על ארך אפיו או שבח,
    לפיכך כל שראה אותם ונזכר בחסדי ה' וגדולתו חייב לברך. וכ"כ מנחת שלמה א, עג, ולכך נטה בשעה"ב כא, הערה ו.
</p>
<p dir="RTL">
    אולם מדעת הרבה פוסקים עולה שכל שלא בירך בעת שראה בראשונה, לא יברך כשיראה שוב אם לא עברו שלושים יום, כי אין לו התחדשות בראייה. שכך משמע בבירור מכל הפוסקים
    שסוברים שאפילו לעניין ברכת האילנות, אם לא בירך בתחילה לא יברך בראייה השנייה, וק"ו שכך יאמרו לגבי כל ברכות הראייה.
    <button type="button" id="1002" onclick="ok.performClick(id);">הערה 2</button>
</p>
<p dir="RTL">
    וכך משמע בבירור מהחולקים עליהם וסוברים שאם ראה פעם אחת את האילנות בלבלובם יברך, כי השמחה על כלל הצמיחה השנתית עדיין נמשכת, אבל אם ראה פרי שהתחדש באילנו ולא
    בירך עליו 'שהחיינו' שוב לא יוכל לברך עליו בפעם הבאה, כי השמחה שבראיית פרי חדש אחד פחותה, וכבר אינה נמשכת בראייה השנייה.
    <button type="button" id="1003" onclick="ok.performClick(id);">הערה 3</button>
    ואם אמרו כך לגבי 'שהחיינו' על פרי שמתחדש באילנו, שהוא דבר שתלוי בעונה, ק"ו שיאמרו זאת לעניין ראייה שתלויה באדם הרואה בלבד.
</p>
<p dir="RTL">
    ונראה למעשה שאם ראייתו נמשכת זמן רב, עדיין יכול לברך. ואף אם הפסיק למשך זמן מה, אבל מתכוון להמשיך לראותו באותו יום, יכול עוד לברך. אבל אם כבר חשב שלא לראות
    עוד את המראה באותו יום, כבר לא יברך שוב אלא אם כן יעברו שלושים יום. וכעין מה שכתב בסדר ברכות הנהנין יב, ד, לעניין לבישת בגד חדש, שאם הסירו שלא על מנת לחזור
    ללובשו לאלתר אלא לאחר זמן, כבר לא יברך עליו בלבישה השנייה. אמנם אם הוא דבר שמראהו מאוד מרגש, ולא יראה אותו שוב לאחר שלושים יום, נראה שאם הוא עדיין מתפעל
    ממנו, יברך עליו גם בראייה השנייה שלאחר יום, וכדוגמת קונה רהיטים חדשים, שהשמחה עליהם יכולה להימשך כמה ימים (ע' מ"ב רכג, ג, לעניין ברכה על לידת בן, ובס"ק טו
    על רהיטים חדשים).
</p>
<p align="center" dir="RTL">
    ***
</p>
<a name="7"></a><h2 dir="RTL">
    הלכה א - חישוב שלושים יום
</h2>
<a name="0"></a><h1 dir="RTL">
</h1>
<p dir="RTL">
    כתבתי בפשטות שמחשבים את יום הראייה כיום הראשון, וביום השלושים ואחד אפשר לברך. וכך משמע מלשון השו"ע ריח, ג: "כל אלו הדברים אינם אלא כשרואה אותם משלושים
    לשלושים יום, ואז הם חובה כמו בפעם הראשונה". ואמנם יש סוברים שאף ביום השלושים אפשר לברך, וכפי שכתב במ"א ריח, ד, עפ"י הרמב"ם (שסובר שצריך להסדיר את תפילת
    מוסף של ר"ח, שהיא לפרקים). ומנגד משמע מהלבוש שרק ביום השלושים ושניים יוכל לברך. ומפני ספק ברכות חששו לדבריו במ"ב ריח, יא, בא"ח עקב יא, וערוה"ש ריח, ה. אולם
    בברכ"ה ח"ד א, י, ביאר שמכל הראשונים שדיברו בזה משמע שמותר לברך ביום השלושים ואחד, ואפילו הלבוש שעליו ביססו המחמירים את דבריהם, לא ברור שסובר אחרת. ולכן אין
    לחשוש כאן לספק. וכמדומה שכך רווחת השמועה. וכן נלענ"ד, שהואיל וכך מצינו במניין שלושים יום לעניין פדיון בכורות, יש ללמוד משם את דרך החישוב למה שתקנו חכמים
    לעניין ברכות, שאין סברה לומר שחילקו בין תקנתם לדין תורה. וכך כתבתי למעשה. וכ"כ בשעה"ב כא, ס"ק א, כעיקר, שביום שלושים ואחד אפשר לברך. ובפס"ת ריח, ד, כתב
    שהמיקל לברך ביום השלושים ואחד יש לו על מי לסמוך.
</p>
<a name="8"></a><h2 dir="RTL">
    לכל המאוחר יברך תוך כדי דיבור מסוף הראייה
</h2>
<a name="0"></a><h1 dir="RTL">
</h1>
<p dir="RTL">
    עיין בשו"ע רכז, ג, שכתב כן לעניין ברקים, שצריך לברך תוך כדי דיבור, ומקורו בירושלמי שהביאו הרא"ש. וכתב הרמב"ן, שהוא הדין לכל ברכות השבח. וכ"כ המאירי ורבינו
    אשר ב"ר חיים והרד"א. וכ"כ בבאו"ה ריח, א, 'במקום', לעניין ברכה על מקום שאירע בו נס, שרק כשהוא רואהו יכול לברך, כמו לעניין רעמים. ע"כ. ומסתבר שכוונתו שתוך
    כדי דיבור יכול לברך. וכ"כ בברכ"ה ח"ד, ג, 8, ושעה"ב כא, ג.
</p>
<p dir="RTL">
    אמנם הט"ז רכז, ב, חלק על השו"ע וסבר שאפשר לברך על רעמים וברקים גם אחר כדי דיבור, אלא שהירושלמי אמר שאם יכול צריך דווקא תוך כדי דיבור (ופירש במחצה"ש, היינו
    שלט"ז אפשר לברך עד שיתפזרו העננים). ובהליכות שלמה כג, כו, כתב: "ראה את הים או הרים וגבעות שמברכים עליהם ועבר מן המקום ושוב אינו רואה, נראה שכל זמן
    שהתפעלותו נמשכת מברך". והוסיף בהערה מב, שהוא הדין לגבי ראיית ערי יהודה ובית קברות.
</p>
<p dir="RTL">
    למעשה, ספק ברכות להקל, ולא יברך אחר כדי דיבור.
</p>
<a name="9"></a><h2 dir="RTL">
    ראייה דרך משקפת וטלויזיה
</h2>
<a name="0"></a><h1 dir="RTL">
</h1>
<p dir="RTL">
    הרואה דרך משקפת או תמונה או שידור טלויזיה - לא יברך, שכן תקנת חכמים היתה על ראייה רגילה וטבעית, ואין אפשרות להחיל את תקנתם על ראייה מסוג אחר. ואין לומר שזה
    אותו סוג ראייה, מפני שבדרך כלל הראייה המוחשית מרגשת יותר, עובדה שאנשים חפצים לטייל למקומות שונים בעולם כדי לראות בעיניהם את הנופים המיוחדים, ואינם מסתפקים
    בתמונות וסרטים.
</p>
<p dir="RTL">
    ועיין בפס"ת ריח, 20, שהביא דעה שיברך גם על ראייה במשקפת. וכ"כ בסי' רכד, יב, שראייה במשקפת נחשבת כראייה רגילה, אולם ראייה בטלסקופ או מראה אינה ישירה, ואינו
    מברך עליה. וכ"כ בשער העין ב, יא, בשם פתח הדביר רכד, י, וכך שמע מהרב אלישיב. אך נראה למעשה שכל שאינו יכול לראות ולהתרשם מראייה בעין רגילה, אינו נחשב רואה
    שתקנו חכמים שיברך. וכן מצינו שמטיילים חפצים להתקרב לנופים ואינם מסתפקים בראייתם במשקפת. ובשע"ת רכד, א, כתב בשם ברכ"י, שגם ראייה דרך זכוכית וחלון נחשבת
    לראייה שמברכים עליה. וקצת משמע מזה שראייה דרך משקפת לא תיחשב ראייה.
</p>
<p dir="RTL">
    אמנם פשוט שקצר ראייה שנעזר במשקפיים כדי להחזיר את ראייתו לתקנה, כשאר אנשים, מברך על מה שהוא רואה.
</p>
<a name="10"></a><h2 dir="RTL">
    מטיילים אימתי עדיף שיברכו
</h2>
<a name="0"></a><h1 dir="RTL">
</h1>
<p dir="RTL">
    מטיילים שעומדים להתקרב או להתרחק מהנוף המיוחד, ועל ידי כך יוכלו להיטיב את ראייתם, עדיף שיברכו בעת שהראייה תהיה מרשימה ביותר (ומדריך הטיולים צריך לתכנן
    זאת). ולפעמים עדיף לברך בעת הראייה הראשונה, שהיא המרשימה ביותר, אף שאח"כ ייטיבו את ראייתם. וכן מי שחושש שמא ישכח אח"כ לברך כשייטיב את ראייתו, מוטב שיברך
    מיד כשיראה בראשונה, ובלבד שהראייה תהיה מרשימה.
</p>
<a name="11"></a><h2 dir="RTL">
    סומא לא יברך
</h2>
<a name="0"></a><h1 dir="RTL">
</h1>
<p dir="RTL">
    סומא לא יברך. ואמנם לעניין ברכת המלך, לדעת מחזיק ברכה, יכול לברך, כפי שמשמע ממעשה דרב ששת שהיה סגי נהור עם אותו צדוקי (ברכות נח, א). והביאו בשע"ת רכד, ב.
    ובא"ר נטה לומר שלא בירך בשם ומלכות. ועיין בפס"ת רכד, יב, שהזכיר אחרונים שנחלקו בזה. ואפשר לבאר שהברכה על המלך אינה רק על ראייתו אלא בעיקר על הרושם שנעשה
    ממנו, ולכן יש מקום לומר שסומא בירך עליו. אבל בשאר ברכות הראייה לא שייך שסומא יברך.
</p>
<a name="12"></a><h2 dir="RTL">
    הלכה ב - ברכת הים התיכון "עושה מעשה בראשית"
</h2>
<a name="0"></a><h1 dir="RTL">
</h1>
<p dir="RTL">
    במשנה ברכות נד, א: "רבי יהודה אומר הרואה את הים הגדול אומר ברוך שעשה את הים הגדול". לרא"ש (תשובה ד, ד), ואבודרהם, הים הגדול הוא רק האוקיינוס שמקיף את
    העולם. לתר"י אף ימים קטנים יותר נחשבים ים גדול, ועל פי זה פסק השו"ע (רכח, א) שהים התיכון שעוברים בו לארץ ישראל ולמצרים מברכים עליו שעשה את הים הגדול. ואע"פ
    שרבים החזיקו בדעת השו"ע (כנה"ג, עולת תמיד, חיד"א בשו"ת חיים שאל ח"ב לח, ק; מור וקציעה, בית עובד ועוד. ועיין ירושלמי ברכות פ"א ה"א: "אדם עומד בראש הר הכרמל
    ויורד וטובל בים הגדול", הרי לנו שאף בדברי חז"ל הים התיכון נקרא הים הגדול, הביאו בבירור הלכה לרב זילבר ח"ו עמ' קלט).
</p>
<p dir="RTL">
    אמנם כפי הנראה רוב האחרונים סוברים שרק על האוקיינוס מברכים "שעשה את הים הגדול" (לחם חמודות, מג"א, רע"ב, א"ר ד, פרישה, גר"א בשנות אליהו, ישועות יעקב, מג"ג,
    שולחן שלמה, מ"ב ב ועוד). ובבאו"ה רכ, א, 'ועל', כתב שבכל אופן כאשר מברכים על ים גדול "עושה מעשה בראשית" יוצאים ידי חובה, כי היא ברכה כוללת כמו ברכת 'שהכל'.
    ונלענ"ד לבאר, שאף כי בזמנים קדמונים אפשר היה להחשיב את הים התיכון כים גדול, מ"מ בדורות האחרונים שרבים רואים את האוקיינוסים כבר לא שייך לומר על הים התיכון
    'הים הגדול'.
</p>
<p dir="RTL">
    וכן הסכימו רוב פוסקי זמננו, לברך על ראיית הים התיכון "עושה מעשה בראשית": אור לציון ח"ב, יד, מ; הליכות שלמה כג, כט; ברכ"ה ח"ד, ג, ב; שעה"ב כא, ז. (ובהליכות
    שלמה שם סיים שהרוצה לצאת ידי כל הדעות יוסיף מיד בסיום הברכה 'שעשה את הים הגדול'. ואין נלענ"ד, מפני שהברכות צריכות להיאמר בוודאות).
</p>
<a name="13"></a><h2 dir="RTL">
    ברכת האוקיינוס "שעשה את הים הגדול"
</h2>
<a name="0"></a><h1 dir="RTL">
</h1>
<p dir="RTL">
    יש סוברים שמחמת הספק, גם על האוקיינוסים מברכים "עושה מעשה בראשית", שמא דווקא הים התיכון נקרא הים הגדול ולא האוקיינוס (ערוה"ש ד, כה"ח ה, ברכת יוסף קכג. עיין
    שו"ת בצל החכמה ח"ב יב-טו). ובילקוט יוסף ח"ג רכח, ד, כתב לברך בלא שם ומלכות.
</p>
<p dir="RTL">
    ואין נראה כלל לבטל ברכה מן העולם מפני חשש רחוק. שכן הסוברים שמברכים על הים התיכון "שעשה את הים הגדול", יסכימו מק"ו שצריך לברך גם על האוקיינוס "שעשה את הים
    הגדול", וכל חידושם הוא שגם ים כמו הים התיכון נחשב גדול (כתר"י), או שמפני קרבתו לארץ ישראל אף הוא נחשב גדול. וכך כתב במפורש בעל כנה"ג (סי' רכח הגב"י, ודחה
    דברי לחם חמודות ברכות ט, לז),
    <button type="button" id="1004" onclick="ok.performClick(id);">הערה 4</button>
    אבל אין זה שולל את הגודל מהאוקיינוס שהוא יותר גדול. וכשם שהגדרת נהר פרת כגדול אינה שוללת את הגדרת גדול מנהר המיסיסיפי והוולגה שגדולים ממנו כפי שדייק במ"א
    רכח, ג, מדברי הב"י ושאר הפוסקים. וכ"כ במ"ב ד.
</p>
<a name="14"></a><h2 dir="RTL">
    הטסים לאמריקה ורואים את הים התיכון והאוקיינוס
</h2>
<a name="0"></a><h1 dir="RTL">
</h1>
<p dir="RTL">
    כתבתי להלן בהלכה ג' שיברכו שתי ברכות, שכן אלו שני ימים שונים, וכמו דין שני הרים שונים שאינו רואה אותם בבת אחת. אמנם ראיתי בפס"ת רכח, ב, שכתב שיברך ברכה
    אחת, ומה שבירך בתחילה פטר את השני. וביאר בהערה 17, שזה מפני שיש סוברים שעל הים התיכון כבר מברך "שעשה את הים הגדול", ולכן אם בירך תחילה על הים התיכון "עושה
    מעשה בראשית" פטר את האוקיינוס, שכן ברכת "עושה מעשה בראשית" פוטרת בדיעבד את הים הגדול, כמבואר בבאו"ה רכח, א. וכ"כ בוזאת הברכה ע' 154.
</p>
<p dir="RTL">
    אמנם נראה פשוט שהואיל ולא ראה אותם כאחד, אין ברכה של האחד פוטרת את השני, שאפילו אם היה רואה שני ימים זה אחר זה במרחק של כמה שעות, היה צריך לברך פעמיים
    "עושה מעשה בראשית", ואם כן כשיראה את האוקיינוס יברך את הברכה הראויה לו.
</p>
<a name="15"></a><h2 dir="RTL">
    דין ימים והרים שנוצרו אחר הבריאה
</h2>
<a name="0"></a><h1 dir="RTL">
</h1>
<p dir="RTL">
    כתבתי שעל שניהם מברכים. אמנם בספר 'אהלך-באמיתך' טז, טז, כתב שי"א שלא לברך על ים המלח וים סוף, מפני שנוצרו לאחר בריאת העולם. ים המלח בעקבות מהפכת סדום
    ועמורה, וים סוף בעקבות חטאי דור אנוש שהציף ה' עליהם את הים (נימוקי או"ח רכח, פרדס פרי תבואה להגר"י שווארץ מירושלים). וכ"כ בברכ"ה ח"ד ג, ז, והוסיף שאין לברך
    על הרי געש שנוצרו במשך השנים בידי שמיים, וכן אין לברך על נקרות שנעשו בהרים על ידי זרמי מים.
</p>
<p dir="RTL">
    אבל נראה לענ"ד שהעיקר לברך עליהם, מפני שאין כוונת הברכה שנעשו דווקא בששת ימי בראשית אלא הכוונה שעושה מעשה בראשית הוא עשה אותם ולא אדם. וזהו התנאי שלמדנו
    בברכות נט, ב: "ואמר רמי בר אבא אמר רב יצחק: הרואה פרת אגשרא דבבל אומר ברוך עושה בראשית. והאידנא דשניוה פרסאי - מבי שבור ולעיל...". רש"י: "אגשרא דבבל אומר
    ברוך עושה בראשית - קים להו שלא נשתנה פרת מהלוכו על ידי אדם משם ולמעלה, אבל משם ולמטה הסיבוהו בני אדם דרך אחרת". הרי שרק אם אדם שינה את מהלכו אין מברכים
    עליו. וכמדומה שכך המנהג לברך על ים המלח וים סוף. וכך כתב בשולחן ערוך רכח, ב: "והוא שראה אותם במקום שלא נשתנה מהלכם על ידי בני אדם". יתר על כן, כתב באול"צ
    ח"ב מו, סג, שמברך על מערת נטיפים, שהם כל הזמן בתהליך יצירה (אמנם לגבי נטיפים יש ספק נוסף, כי אינו מהדברים שנזכרו במשנה, ועיין להלן בהלכה ו, ובהרחבות לשם).
</p>
<p dir="RTL">
    כמו כן מצינו שתקנו חכמים לברך 'מעשה בראשית' על תופעות מתחדשות, כרוחות, ברקים ורעמים, רעידת אדמה. הרי שברכה זו היא לא רק על הבריאה כפי שהיתה בששת ימי
    בראשית, אלא על תופעות מיוחדות הנובעות ממעשה בראשית.
</p>
<a name="16"></a><h2 dir="RTL">
    האם מברכים על סתם נהר גדול
</h2>
<a name="0"></a><h1 dir="RTL">
</h1>
<p dir="RTL">
    כתב עולת תמיד רכח, ב, שכל זמן שאין יודעים שהנהר לא השתנה, אין מברכים עליו. וכ"כ א"א בוטשאטש, וחשש לדבריהם כה"ח רכח, ט. וכן הסכים בברכ"ה ג, 13, מפני שדרך
    המים לחרוץ חריצים ולשנות את זרימתם, ולכן כל זמן שלא נודע שהנהר נשאר באפיקו מששת ימי בראשית, אין לברך עליו. וכ"כ בפס"ת רכח, ג, ובהערה 20, והביא ראיה מזה
    שהח"א כלל סג, וקצשו"ע סימן ס' השמיטו דין ברכה על ראיית נהרות.
</p>
<p dir="RTL">
    ודעת הא"ר ו, שרק כאשר יש ספק אם אפיק זרימתו השתנה אין מברכים, אבל כשאין ספק, למרות שגם אין ודאות שלא השתנה, מברכים. וכך דעת הפמ"ג א"א רכח, ד. ובצל החכמה
    (ב, יא) דייק כך מהתשב"ץ (קטן שכג), שמחד כתב "מששת ימי בראשית" ומאידך לא חשש לברך על נהרות סתם.
</p>
<p dir="RTL">
    אמנם בשו"ע רכח, ב, פסק שרק אם השתנה על ידי אדם - אין מברכים, ומשמע שכל שהשתנה מטבעו, מברכים. וכך דעת מ"א ג, שכתב לברך בסתם על כל הנהרות שאינם קטנים מהקטן
    שבד' נהרות. וכן דעת ערוה"ש רכח, ב. וכ"כ בשעה"ב כא, ח, ובוזאת הברכה עמ' 155, ד. וכן עולה מכל מה שכתבתי לדייק בסעיף הקודם מדברי הגמרא ורש"י.
</p>
<p dir="RTL">
    וקשה מאוד לקבל את דברי העולת תמיד, שאם עתה יש לנו חשש שמא אפיק המים השתנה מאז בריאת העולם, מדוע לא חששו לזה התנאים שתקנו את הברכה על הנהרות. ולא היתה להם
    יכולת לדעת יותר אם אפיקי הנהרות השתנו. ובוודאי לא סמכו על רוה"ק. אלא שרק אם הנהר השתנה על ידי אדם, אינו מעשה בראשית, ולא בירכו עליו.
</p>
<a name="17"></a><h2 dir="RTL">
    על איזה הרים וגבעות יברך בארץ ישראל
</h2>
<a name="0"></a><h1 dir="RTL">
</h1>
<p dir="RTL">
    כתבתי: על ראיית גמלא, ארבל, מצדה וסרטבה, מברכים, מפני שמראם מיוחד. וכן מברכים על התבור, שגובהו מרשים, ויש לו מראה מיוחד. אמנם באור לציון ח"ב מו, סב, כתב
    לברך רק על הר חרמון. ובשער העין ע' שעד כתב שהרבנים קנייבסקי בירכו פעם על ההרים בדרך העולה מהשפלה לירושלים. וכתב שם ע' שעד-שעה, בשם הר"ש אויערבאך שיש סמך
    לברך על הר תבור - "תבור וחרמון בשמך ירננו" (תהלים פט, יג), ופירש הרד"ק שהם הרים גדולים מן הנבראים הנוראים אשר בארץ. ושם בסוף הסימן כתב שיש מקום לברך על הר
    ארבל, מפני צורתו המיוחדת. אמנם נשאר בצ"ע.
</p>
<p dir="RTL">
    אבל כל הספקות הללו לא יתכנו, הואיל וחכמים שתקנו ברכות על הרים וגבעות דיברו בארץ ישראל, ונקטו לשון רבים, הרי שעל ההרים המפורסמים בארץ ישראל בוודאי מברכים.
    אמנם הקושי הוא משני פנים, שרבים רגילים לראותם בנסיעות שגרתיות, ורבים רגילים לראות הרים עצומים מהם בחו"ל. ולכן כאשר מדובר בראייה שגרתית לא יברכו, אבל כל
    שמתפעלים מראייתם, וק"ו מטיילים שנוסעים לראותם, חייבים לברך. וכפי שמבואר בהלכה ה'.
</p>
<a name="18"></a><h2 dir="RTL">
    הר ברכה
</h2>
<a name="0"></a><h1 dir="RTL">
</h1>
<p dir="RTL">
    בתחילה סברתי שאין לברך על מקום מגורי - הר ברכה. אולם לאחר שלימדתי הלכות אלו בשיעור, אמרו השומעים כי אורחים רבים מתפעלים מגובהו, ורק מפני שאנו רגילים בו,
    איננו מתפעלים. לפיכך, המתפעלים ממראהו צריכים לברך עליו, שהוא אחד ההרים הגבוהים בשומרון, והגאיות והעמקים שמסביבו עמוקים ביותר ביחס אליו.
</p>
<a name="19"></a><h2 dir="RTL">
    מדבר יהודה
</h2>
<a name="0"></a><h1 dir="RTL">
</h1>
<p dir="RTL">
    בהלכה כתבתי שהנוסע בכביש שעובר במדבר יהודה לא יברך, כי זה נחשב מראה שגרתי לנוסעים שם. ורק אם יטייל בתוכו, כשכל השטחים מסביב שוממים, או לפחות ירד מהרכב
    למקום תצפית, להשקיף על מרחביו השוממים - יברך.
</p>
<p dir="RTL">
    ועיין בא"א בוטשאטש, שכתב שאולי השיעור לגבי מדבר הוא "כל שנמנעים לילך לשם בלי הכרח עצום מצד חשש אחריות". ולא נראה שבא לומר שרק מי שהולך בתוך המדבר ומסתכן
    מעט - מברך. אלא רצה לתת שיעור למדבר, שיש בו סכנה מסוימת. אבל בכל זאת אפשר ללמוד קצת ממנו, שכדי לחוות את מראה המדבר, צריך שהשטחים מסביב יהיו שוממים, או לכל
    הפחות לצפות על מרחביו השוממים. אבל בראייה מכביש, בנוסף לכך שהיא שגרתית, אין בה חוויית ראייה של מדבר. וכן הרואה את המדבר מירושלים, אף אם אינו גר בירושלים,
    הואיל ואינו נמצא בתוך השממה - לא יברך, אלא אם כן טרח והלך במיוחד כדי להסתכל על המדבר.
</p>
<a name="20"></a><h2 dir="RTL">
    הלכה ג - ראיית נופים דומים - הרים וגבעות
</h2>
<a name="0"></a><h1 dir="RTL">
</h1>
<p dir="RTL">
    כאשר הם נפרדים לגמרי זה מזה, ולא ראם כאחד, יברך על כל אחד ברכה מיוחדת. שכן חכמים תקנו לכל אחד ברכה. אבל אם הוא רואם כאחד, יפטור את כולם בברכה אחת, כשם
    שיברך 'העץ' על כל מיני פירות העץ שלפניו. ואף אם אינם עתה לפניו, כל שהם דומים ושייכים לאותו אזור, יברך על כולם ברכה אחת, ושני טעמים לכך, א' כיוון שהם באותו
    אזור אין הפסק משמעותי בין ראיית אחד לשני, והרי זה כמי שמתכוון לאכול עוד ממה שבארון שבביתו. ב' הואיל והם באותו אזור יש דמיון בין מראיהם, שכל ההרים שבאותו
    אזור דומים, וכן כל הגבעות שבאותו אזור דומות. והדגשתי זאת בהלכה. וממילא ברור שאם תהיה שם גבעה בעלת צורה אחרת לחלוטין, יש לברך עליה ברכה נפרדת.
</p>
<p dir="RTL">
    וכתבתי שברכת ההרים והגבעות שונה, שהר הוא מצד גודלו וגבעה מצד צורתה, ולכן אין ברכת אחד פוטרת חבירו, כשם שאין ברכת ים פוטרת נהר. אמנם פעמים שיש הר גדול שיש
    לו גם צורה מיוחדת, ואז בברכה אחת יפטור את ההרים והגבעות שיראה אח"כ באותו אזור שצורתם דומה. אבל כאשר יש שני סוגי התפעלות, האחד מהר גדול, והשני מגבעה מיוחדת,
    אם לא יראם כאחד - צריך לברך עליהם שתי ברכות.
</p>
<a name="21"></a><h2 dir="RTL">
    ראיית שני מדבריות בזה אחר זה
</h2>
<a name="0"></a><h1 dir="RTL">
</h1>
<p dir="RTL">
    כתב בשער העין יא, ד, שאם ראה מדבר אחר בתוך שלושים יום לא יברך, כי המראה שלהם שווה. ולא הביא מקור לדבריו. ואינו נראה, כי יש שוני בין המקומות. אלא כשם
    שמברכים על כל ים וים, כך יברך על כל מדבר.
</p>
<a name="22"></a><h2 dir="RTL">
    הלכה ד - הגר ליד הים או ההר
</h2>
<a name="0"></a><h1 dir="RTL">
</h1>
<p dir="RTL">
    להרחבת הערה 2 - עיין לעיל בהקדמה כלל ג' בדעת הא"ר ודעימיה, שממנו יסוד דין זה. וכ"כ בפס"ת רכח, א, לעניין נופים.
</p>
<p dir="RTL">
    ויש לעיין, האם המתגורר ליד חוף הים התיכון בתל אביב כשיבקר בצרפת, האם לא יברך על חוף הים התיכון כי ראהו בתל אביב. או אולי נאמר שכל חוף שאינו יכול להגיע אליו
    בנסיעה של יום, ייחשב כמקום אחר לגמרי.
</p>
<a name="23"></a><h2 dir="RTL">
    ראיית הים ממרחק של כמה ק"מ
</h2>
<a name="0"></a><h1 dir="RTL">
</h1>
<p dir="RTL">
    כתבתי שעל ראייה מטושטשת שאינה יכולה לרגש אין מברכים. לפי זה ראיית הים מהר ברכה אינה נחשבת לראייה, ואמנם יש שמתרגשים מכך, אבל נדמה לי שההתרגשות היא לא מהים
    אלא מהעובדה שממרחק רב כל כך רואים את הים. ואף אם יראו את הים מישובים קרובים יותר לים, כמו אלקנה, נראה שעדיין הראייה מטושטשת ואינה מרגשת, ולכן אינה ראייה.
    והמשמעות להלכה כפולה. א) שאין מברכים על ראייה זו. ב) אם ראה באופן זה ואח"כ התקרב לים וראהו היטב, חייב לברך. ואין לנו אלא להשאיר לכל אדם לקבוע לעצמו אם הוא
    רואה את המקום היטב או לא.
</p>
<a name="24"></a><h2 dir="RTL">
    ראיית הר גדול ממרחק של כמה ק"מ
</h2>
<a name="0"></a><h1 dir="RTL">
</h1>
<p dir="RTL">
    אף שכתבתי שהרואה את הים מישובים המרוחקים ממנו כחמשה עשר ק"מ, לא יברך. אם יראה את הר חרמון ממרחק כזה, יברך. שהואיל וההר גבוה ובולט, גם ממרחק כזה הוא נראה
    ברור. ולעומת זה, ראיית הים היא בזווית שטוחה, ולכן הים אינו נראה היטב. אמנם אם הישוב אלקנה (שרחוק כחמשה עשר ק"מ מהים) היה בגובה של כשמונה מאות מטרים מעל פני
    הים, הרואה ממנו את הים מסתבר שהיה צריך לברך, כי הגובה היה מאפשר לו ראייה טובה של הים. הרי שאין לקבוע את הכלל לפי המרחק, אלא הוא שילוב של מרחק וגובה, שהכל
    תלוי ברושם שהראייה עושה על הרואים.
</p>
<a name="25"></a><h2 dir="RTL">
    הלכה ה - ברכת הנופים בזמננו
</h2>
<a name="0"></a><h1 dir="RTL">
</h1>
<p dir="RTL">
    היסוד הוא שכל הנופים שתקנו לברך עליהם, דינם לא השתנה, וגם היום צריכים לברך עליהם. ואף מי שאינו מתפעל מהם, כל זמן שהוא רואה אותם בתשומת לב, חובה עליו לברך,
    כפי שתקנו חכמים. שכן חובת הברכה אינה תלויה בהתפעלות האישית, עובדה שלא חילקו חכמים בין רואה לרואה, אלא אמרו לכולם, שעל הרים וגבעות צריכים לברך. וכשם שהכל
    מברכים על בית קברות.
</p>
<p dir="RTL">
    אלא שהואיל ורבים רואים כיום נופים אלה בנסיעותיהם בלא משים, אין להם בראייתם התרגשות, וכיוון שלא מדובר ביחידים יוצאי דופן, דינם קרוב יותר לדין ציבור רחב
    שמתגורר בסמוך לע"ז, שעפ"י התוס' כפירוש הא"ר ודעימיה (הובאו בכלל ג), אין מברכים על ראייתו. אולם מאידך, אין זה מבטל את הדין היסודי, שכן עדיין רבים הולכים לשם
    לטייל, ומתפעלים מהנוף, הרי שיש להם בזה חידוש. ולכן במסגרת של טיול, יש לברך תמיד. ובמסגרת נסיעה שגרתית, הדין תלוי בהתפעלות האישית.
</p>
<p dir="RTL">
    ויש לזה קצת סימוכין במה שמובא בס' שער העין עמוד תטו, בשם הרב חיים קנייבסקי שסיפר על אביו (בעל הקהילות יעקב), שנסעו יחד לירושלים, וכשראה את ההרים הגבוהים
    שבדרך, התפעל מהם מאוד, ובירך בשם ומלכות, ואף אמר לבנו לברך. אבל בפעם השנייה כשנסע שם, אף שעברו שלושים יום, לא בירך כיוון שכבר לא התפעל מהם. ובהערה כתב בשם
    'אורחות רבינו' שבדרך הישנה לירושלים, בזמן הבריטים, היו ההרים משונים וגבוהים הרבה, עד קרוב לחצי ק"מ, אבל בדרך שנוסעים כיום אפשר שאין לברך. וכתב שהקה"י שמע
    הוראה זו מהחזו"א, שאפילו עברו שלושים יום, אם כבר לא עושים עליו רושם, לא יברך. וסיפור זה הובא גם בעיוניו שם, סי' לא, ובעמוד שעד, ותמה שלא מצינו שדין התפעלות
    קובע אם יברך אחר שלושים יום. ונלענ"ד ששורש העניין תלוי במה שביארתי, שבנסיעות שגרתיות רק אם התרשם, הרי הוא בבחינת 'הרואה' שצריך לברך. (ועיין שם בכל הסימן,
    שכתב כמה בירורים יפים, אמנם בדברים רבים נשאר בצ"ע, וקצת הפריז ביופיים של הרי חו"ל לעומת הארץ).
</p>
<p dir="RTL">
    ואין לשאול שלמדנו לעניין ראיית הקשת שדי בראייה קצרה (שו"ע רכט, א, מ"ב ה), ועוד יותר למדנו זאת מהמעשה ברבן גמליאל ורבי עקיבא שבירכו על אשה נאה (ירושלמי
    ברכות פ"ט סוף ה"א, ע"ז כ, א). ואם כן מדוע שלא יברכו על ראייה קצרה של ההרים או הים? אלא שבראיית קשת או אשה נאה, מדובר בראייה שמשאירה רושם, לעומת ראיית ים
    והרים בלי משים כדרך שגרה, שהיא ראייה שאין בה שום התפעלות.
</p>
<p dir="RTL">
    עוד נראה, שגם בנסיעה, אם יראה היטב את אחד הנופים המיוחדים והנודעים שבעולם, אף שאינו מתכוון להתבונן בו, חובה עליו לברך, כי אף שהזדמן לשם תוך נסיעה לדרכו,
    הואיל ונוף זה נחשב למרשים בקנה מידה בינלאומי, כל שהוא רואה אותו, חייב לברך.
</p>
<a name="26"></a><h2 dir="RTL">
    דין הרואה בלא משים ובא להתבונן אח"כ בתוך שלושים יום
</h2>
<a name="0"></a><h1 dir="RTL">
</h1>
<p dir="RTL">
    דעת הרבה אחרונים, שאם לא בירך בראשונה, אם יראה בשנית בתוך שלושים יום לא יוכל לברך, כמבואר לעיל בהקדמה כלל ה'. אמנם עי"ש שיש סוברים שאם לא בירך בראייה
    הראשונה, יברך בשנייה אף שלא עברו שלושים יום. ואין הלכה כמותם. אבל אפשר לקבל דבריהם בצירוף גורם נוסף, שאם בראשונה ראה את הנופים בלא משים וגם מזווית שאינה
    מרשימה, ואח"כ בא לטייל כדי להשקיף בנוף, וראה אותו מזווית אחרת, טובה יותר, שאז אולי אפשר לומר שראייתו נחשבת כחדשה, ואפשר לברך עליה.
</p>
<a name="27"></a><h2 dir="RTL">
    הלכה ו - כוכב שביט, רעידות אדמה ורוחות
</h2>
<a name="0"></a><h1 dir="RTL">
</h1>
<p dir="RTL">
    בברכת ק"ש של ערבית אנו אומרים: "ומסדר את הכוכבים ברקיע כרצונו", ולכן כוכב שטס שלא במסלול מסודר, מפתיע ביותר. ועיין בעין איה ברכות נח, ב (קכה), ששם מובא
    הרעיון על ברכת הזיקים שכתבתי.
</p>
<p dir="RTL">
    כתב במ"ב רכז, ב, עפ"י שע"ת בשם מהר"ם חביב, שברכה אחת עולה על כל הכוכבים שיראה בלילה אחד. והטעם, שכל הנראה בלילה אחד דומה לכל הברקים והרעמים שבאו מאותם
    עננים, שאין אדם מסיח דעתו בינתיים מראייתם.
</p>
<a name="28"></a><h2 dir="RTL">
    ההבדל בין שני סוגי הרוחות
</h2>
<a name="0"></a><h1 dir="RTL">
</h1>
<p dir="RTL">
    רוח חזקה היא רוח שעוקרת דברים כבדים ממקומם (מקור חיים לחו"י רכז), שעליה מברכים 'עושה מעשה בראשית'. ורוח חזקה מאוד שעלולה לעקור עצים ולהחריב בתים חלשים,
    ועליה מברכים 'שכוחו וגבורתו'.
</p>
<a name="29"></a><h2 dir="RTL">
    על מאורעות מפחידים עדיף לברך 'שכוחו וגבורתו'
</h2>
<a name="0"></a><h1 dir="RTL">
</h1>
<p dir="RTL">
    כתבתי שי"א שעל מאורעות מפחידים עדיף לברך 'שכוחו וגבורתו', וכך עולה ממ"ב רכז, ד, שעל רוח זועפת ומסוכנת מברך 'שכוחו וגבורתו'. ושם ס"ק ה, שביאר לברך על רעם
    'שכוחו' כי בו ניכרת יותר גבורתו. וכך כתב בפס"ת רכז, ד, שעל סופות זועפות ומסוכנות מברכים 'שכוחו וגבורתו'. וכ"כ בשער העין ו, ב, והערה ד', לעניין רעידת אדמה
    חזקה, ומקורו מדין רוח זועפת ביותר.
</p>
<a name="30"></a><h2 dir="RTL">
    הלכה ח - ברכת האילנות
</h2>
<a name="0"></a><h1 dir="RTL">
</h1>
<p dir="RTL">
    כתב בשו"ת הלק"ט ב, כח, שאין לברך אלא על ריבוי אילנות, כלשון הגמרא 'אילני'. ובמורה באצבע כתב שהמדקדקים מברכים דווקא בניסן ועל שני אילנות. וכתב בכה"ח רכו, ב,
    שכשאין שני אילנות שב ואל תעשה עדיף. אולם מהרבה ראשונים עולה שגם על אילן אחד מברכים, שכך גרסו בגמרא 'אילנא'. וכ"כ כמה אחרונים הלכה למעשה. וברבבות אפרים ח,
    עז, העיד שכך בירך הרב פיינשטיין. ולכך הסכים בחזון עובדיה ברכות ע' תנז-תנח.
</p>
<p dir="RTL">
    בנוסח הברכה, כתבתי כנוסח המודפס בסידורים אשכנזיים שהוא תואם את כללי הדקדוק בימינו. ובהערה ציינתי שנוסח ספרדי "אילנות טובות". וצריך להוסיף שבגמרא ברכות מג,
    ב, ור"ה יא, א, הנוסח: אילנות טובות". וכך היה נוסח אשכנז, ור' יצחק סַטַנאָב (בסידורו ויעתר יצחק, ברלין, תקמ"ה-1785, במדור עמק ברכה כט), שינה עפ"י כללי
    הדקדוק המקובלים. ונוסחו התקבל בסידורי אשכנז.
</p>
<a name="31"></a><h2 dir="RTL">
    ברכה לאחר ניסן
</h2>
<a name="0"></a><h1 dir="RTL">
</h1>
<p dir="RTL">
    ברכות מג, ב: "האי מאן דנפיק ביומי ניסן וחזי אילני דקא מלבלבי אומר: ברוך וכו'". ולכאורה כיוון שנקטו "יומי ניסן" משמע שזמן הברכה בחודש ניסן דווקא. אלא שכתבו
    הרבה ראשונים שהעיקר הוא זמן הלבלוב, והזכירו ניסן כי בדרך כלל זהו זמן הלבלוב. וכ"כ האשכול (עמ' סח), ריטב"א (ר"ה יא, א), רוקח (שמב) ועוד. ואמנם הרבה אחרונים
    כתבו שעל פי הקבלה ברכה זו שייכת דווקא לניסן (ברכ"י רכו ב, חסד לאלפים, פתח הדביר, שדי חמד), ועל פיהם כתב כה"ח (רכו א), שאם לא בירך בניסן לא יברך אח"כ עם שם
    ומלכות. מ"מ למעשה על פי ההלכה, אם לא בירך בניסן יברך גם לאחר ניסן (יחו"ד א, א; ברכת ה' ח"ד, ד, 120).
</p>
<a name="32"></a><h2 dir="RTL">
    עד איזה שלב בצמיחת הפרי אפשר לומר את הברכה
</h2>
<a name="0"></a><h1 dir="RTL">
</h1>
<p dir="RTL">
    כתב המרדכי (ברכות קמח) שאם לא ראה את העצים בזמן שהיו מלבלבים והפירות כבר גדלו, בכל זאת יברך את ברכת האילנות. וכן מבואר בתשב"ץ קטן (שכב), והגה"מ (י, ט). וכך
    פסקו א"ר והגר"א.
</p>
<p dir="RTL">
    לעומת זאת דעת הטור ושו"ע (רכו), שאם הפירות גדלו לא יברך עוד, שהברכה נתקנה דווקא על 'אילני מלבלבי' כלשון הגמרא (ברכות מג, ב). וכן פסקו ברכ"י (רכו, א),
    ומאמ"ר (רכו, א) ורוב האחרונים. ונחלקו מתי נחשב שגדלו הפירות ואי אפשר לברך עוד. לאשכול (עמ' סח) כל שראה התחלת גידול הפרי כבר אינו מברך, וחשש לשיטה זו בכה"ח
    (רכו, ט), וכך פסק הגרע"י למעשה (חזו"ע לפסח עמ' טז). ולברכ"ה ח"ד, ד, 121, על ניצני פירות יכול לברך, אבל כאשר הפירות כבר ניכרים, אין לברך.
</p>
<p dir="RTL">
    ויש מבארים את דברי השו"ע באופן שהוא מסכים למרדכי, ולדעתם ההלכה היא, שכל עוד הפירות לא גדלו כל צרכם, עדיין אפשר לברך עליהם את ברכת האילנות. ורק כאשר נגמרו
    כל צרכם ואפשר לברך עליהם 'שהחיינו', אין לברך עליהם את ברכת האילנות. כ"כ פמ"ג (א"א רכו, א), נשמ"א (סג, א), מ"ב (רכו, ד).
</p>
<a name="33"></a><h2 dir="RTL">
    ראה את האילנות ולא בירך יכול לברך בראייה השנייה
</h2>
<a name="0"></a><h1 dir="RTL">
</h1>
<p dir="RTL">
    כך דעת מהרי"ל (שו"ת קמג), "משום כך דאותה שמחה עדיין קיימא". וכ"כ האגור (שיח), וכך משמע מהטור ושו"ע רכו, שכתבו: "ואם איחר לברך עד אחר שגדלו הפירות - לא יברך
    עוד". ומשמע שרק זה מבטל את הברכה ולא ראייה קודמת. וכ"כ הפרישה (רכו, א), מאמר מרדכי (רכו, א), מטה משה (שסא), אליה רבה (רכו, ב), פמ"ג (רכז, משב"ז ב), שו"ת
    התעוררות תשובה (א, קד).
</p>
<p dir="RTL">
    אמנם לעולת תמיד (רכו, א), אם כבר ראה ולא בירך, הפסיד ברכתו. וכ"כ מחה"ש אליבא דמ"א (רכו), נשמ"א (סג, א), דעת תורה (רכו), קצוש"ע (ס, א), ספר החיים לגר"ש
    קלוגר (רכו), קצוה"ש (סו בדה"ש יח).
</p>
<p dir="RTL">
    אבל למעשה ההוראה המקובלת לברך גם אחר שראה, וכ"כ מ"ב (רכו, ה), ברכת הבית (כט, יד), חזו"ע (פסח עמ' כה), שעה"ב (כא, כו), אוצר ההלכות (עמ' רעו ה), וזאת הברכה
    (עמ' 157), שער העין (יד, ח), מנחת שלמה (א, עג, והליכות שלמה כג, לא).
</p>
<a name="34"></a><h2 dir="RTL">
    ברכת האילנות בשבת
</h2>
<a name="0"></a><h1 dir="RTL">
</h1>
<p dir="RTL">
    מקצת הפוסקים חששו מלברך ברכת האילנות בשבת שמא יקח בידו את הפרחים להריח בהם או שמא יתלוש (מועד לכל חי, כה"ח רכו, ד). אבל רוב ככל הפוסקים כתבו שאין הבדל בזה
    בין שבת לחול, ואין לחשוש שמא יתלוש, כי כדי להריח אין צורך לנגוע בפרחים. וכמו שהתירו להריח הדס מחובר בשבת (סוכה לז, ב, שו"ע שלו, י). ואף הר"ח פלאג'י (לב
    חיים ב, מד) חזר בו מדבריו והתיר לברך ברכת האילנות בשבת. ובצוואת האדר"ת כתב על עצמו (נפש דוד עמ' 138) "הייתי זהיר וזריז לקיים דברי חז"ל הקדושים לברך בימי
    ניסן או אייר על הני אילני דמלבלבים, והייתי מהדר לברכה בשבת כדי למלאות החסר [למאה ברכות]...".
</p>
<a name="35"></a><h2 dir="RTL">
    האם בשעת הדחק אפשר לומר את הברכה על אילנות מורכבים וערלה
</h2>
<a name="0"></a><h1 dir="RTL">
</h1>
<p dir="RTL">
    להלכות קטנות (ח"א ס, רסה), אין מברכים על אילנות שהורכבו באיסור, שהואיל ונעשתה בהם עבירה, אין ראוי להלל ולשבח את הבורא עליהם. ולדעת 'שאלת-יעב"ץ' (ח"א סג),
    כשם שפירותיהם מותרים באכילה, כך אפשר לברך עליהם. וספק ברכות להקל (מנחת יצחק ג, כה).
</p>
<p dir="RTL">
    ולגבי עצי ערלה, לדעת רע"א, הואיל ופירותיהם אסורים בהנאה, אין לברך עליהם. וכ"כ בשו"ת דברי מלכיאל ג, ב, וכה"ח רכו, יא. ולכתחילה יש לחוש לדבריהם. אולם כשאין
    אפשרות אחרת, אפשר לברך על עצי ערלה, שכך דעת רוה"פ. וטעמם, שהואיל והברכה על כלל עצי הפרי שמתחדשים כל שנה, אפשר לברך גם כשרואים עצי ערלה. וכ"כ שו"ת דובב
    מישרים ג, ה; חזון עובדיה ח"ב ע' יד, שכן פסק רב פעלים ח"ג או"ח ט'; חלקת יעקב ב, כז. וכ"כ בישכיל עבדי ח"ז או"ח, יב.
</p>
<a name="36"></a><h2 dir="RTL">
    הלכה ט - הודאת גשמים - בעל משפחה שיש לו שדה מה יברך
</h2>
<a name="0"></a><h1 dir="RTL">
</h1>
<p dir="RTL">
    לדעת הרי"ף והרמב"ם, אם הוא שותף עם חבירו בשדה, מברך 'הטוב והמטיב', ואם הוא לבדו 'שהחיינו'. ולדעת הרא"ש, תמיד מי שיש לו שדה מברך 'הטוב והמטיב', שהוא שותף
    בשמחה עם בעלי השדות האחרים. וכך דעת רש"י, רשב"א וריא"ז. ושו"ע רכא, א, פסק כרי"ף וכרמב"ם.
</p>
<p dir="RTL">
    עוד נחלקו בדעת הרי"ף והרמב"ם, שלדעת הש"ך, אם הוא נשוי, אפילו אין לו שותף, יברך 'הטוב והמטיב'. והמ"א סובר, שאם הוא בעלים של השדה לבדו, הרי אינו חייב לתת
    ממנה לאשתו, ולכן יברך 'שהחיינו'. וכתב בשעה"צ רכא, ב, כדעת הש"ך, שכך כתב א"ר, והואיל ולהרבה ראשונים בכל אופן מברכים 'הטוב והמטיב', כאן שיש לו אשה, יש לסמוך
    ולברך 'הטוב והמטיב'.
</p>
<p dir="RTL">
    לעומת זאת, בחזון עובדיה (ע' שפז), הביא שעוד אחרונים כתבו כמ"א, ולכן גם אם יש לו אשה ובנים, יברך 'שהחיינו'. וכ"כ ברכ"ה ח"ד ב, 329.
</p>
<p dir="RTL">
    וכן היה נכון לומר לפי מה שכתב באו"ה רכג, ה, 'שהיא', שבמקום של ספק נכון לברך 'שהחיינו', כי היא פוטרת 'הטוב והמטיב', ואילו אם יברך 'הטוב והמטיב' במקום
    'שהחיינו' לא יצא.
</p>
<p dir="RTL">
    אלא שכיום על פי החוק, אם לא סיכמו במפורש אחרת, האשה שותפה ממש עם האיש, ולכן בלא שפירשו אחרת יברך 'הטוב והמטיב'.
</p>
<a name="37"></a><h2 dir="RTL">
    אם לא היו בצער גשמים האם יברכו בארץ ישראל
</h2>
<a name="0"></a><h1 dir="RTL">
</h1>
<p dir="RTL">
    מלשון השו"ע רכא, א, משמע בפשטות שרק לאחר שהיו בצער מעצירת גשמים וירדו - מברכים. וכך דעת לבוש, פמ"ג (משב"ז א), ח"א סה, ז, חסד לאלפים, קצוש"ע סא, ט.
</p>
<p dir="RTL">
    לעומת זאת יש אומרים שבארץ ישראל שסובלת ממחסור בגשמים, גם אם ירדו בעיתם, מברכים. וכ"כ עולת תמיד, מאמ"ר, הלק"ט א, קצ; פרי אדמה. ובבאו"ה כתב שכך משמע מהרמב"ם,
    אלא שהואיל ויש חולקים, יברך בלא שם ומלכות.
</p>
<p dir="RTL">
    ויותר נראה ללכת כדברי השו"ע, שמברכים רק אם הצטערו. ויש להוסיף שיש סוברים, שכיום אין כלל לברך ברכה זו, כי המים זורמים בברזים, ואנשים אינם חשים בצער. ואף
    שאין לחוש לדעתם, מ"מ אם עדיין לא הצטערו מעיכוב הגשמים, ברור שאין מברכים.
</p>
<a name="38"></a><h2 dir="RTL">
    גם בחוץ לארץ מברכים אם הצטערו מחמת עצירת גשמים
</h2>
<a name="0"></a><h1 dir="RTL">
</h1>
<p dir="RTL">
    יש אומרים שבארצות שמשופעות בגשמים, גם אם למשך זמן נעצרו, אין מברכים על ירידתם. כ"כ עולת תמיד רכא, א, נחלת צבי, פמ"ג, בני ציון (ליכטמן). אולם דעת רוה"פ שכל
    שנצטערו מחמת עצירתם - מברכים. וכך כתב ב"י, ט"ז, מג"ג, גר"א, מ"ב ב, ח"א סה, ז.
</p>
<a name="39"></a><h2 dir="RTL">
    האם לברך כיום
</h2>
<a name="0"></a><h1 dir="RTL">
</h1>
<p dir="RTL">
    כתב בברכ"ה ח"ד ב, 333, שכיום כאשר המים זורמים בברזים, אין מברכים את ברכת ההודיה גם אחר שנעצרו. אמנם בעלי שדות יברכו 'שהחיינו' או 'הטוב והמטיב'. ובשער העין
    כב, ב, נשאר בצ"ע הואיל ואין מעצירת הגשמים רעב. ובמעדני אשר (סי' קכז) כתב שלא מצינו שבירכו ברכה זו אפילו בלא שם ומלכות.
</p>
<p dir="RTL">
    אולם למעשה יש לברך גם היום ברכה זו, שכן כל אדם הגון הדואג על ענייני הכלל, מצטער מחמת עצירת גשמים. שעם כל ההתפתחות הטכנולוגית, עדיין תלותנו בגשמים גדולה,
    עובדה שקברניטי המשק עוסקים בסוגיה זו תדיר. ואמנם אין מחמת עצירתם רעב בארץ ישראל, אבל הכל יחסי, ויחסית למצבנו, עצירת הגשמים היא נושא שמדאיג את הציבור. ולכן
    חובה להודות על ירידת הגשמים כתקנת חכמים. וכן זכורני שכמה פעמים ברכנו ברכה זו.
</p>
<a name="40"></a><h2 dir="RTL">
    הלכה י - ברכת הקשת
</h2>
<a name="0"></a><h1 dir="RTL">
</h1>
<p dir="RTL">
    בס' ברכת הבית שער כט אות יט כתב שאם הקשת נעלמה ושוב חזרה להיראות - כל זמן שנשארו עננים בשמיים, אינו חוזר ומברך, ואם הגיע יום חדש חוזר ומברך, והביאו בשער
    העין יב, הערה ט, ונשאר בצ"ע.
</p>
<p dir="RTL">
    ובמ"ב רכט, ב, כתב עפ"י שע"ת וברכ"י, שאפילו בתוך שלושים יום מברך שוב על הקשת, כי היא קשת חדשה. אמנם לא כתב אם יברך שוב אפילו באותו היום. ובשעה"ב (כא, הערה
    א), למד מזה שהמ"ב השווה דין קשת לרעמים, שאם לא נתפזרו העננים לגמרי, רק למחרת יברך שוב על קשת. ודיוקו במ"ב אינו הכרחי.
</p>
<p dir="RTL">
    אולם לדעת קצות השולחן (סו, בדה"ש כו), וברכ"ה (ח"ד ד, לו), אם הקשת נעלמה לגמרי ואח"כ חזרה ונראתה, מברך שוב אפילו באותו יום, ואפילו אם העננים לא נתפזרו
    בינתיים. ולענ"ד אפשר לומר שגם המ"ב מסכים לזה, שעל כל קשת חדשה יברך שוב, אפילו מאותה מערכת עננים ואפילו באותו יום. ומה שהשווה את הקשת לרעמים, הוא רק כדי
    לומר שאין צריך להמתין שלושים יום, אבל אין דינה דומה לגמרי לרעמים. מפני שלגבי רעמים, הואיל וכל מערכת עננים סוערת מוציאה רעמים, לא יברך על שני רעמים מאותה
    מערכת באותו יום. אבל לא מכל ענן נראית קשת, ולכן אם הקשת התפוגגה לגמרי, ואח"כ נראתה שוב, הרי היא חדשה, ויברך עליה.
</p>
<p dir="RTL">
    ואף שנראה יותר לברך שוב על קשת חדשה שנראתה באותו יום מאותה מערכת עננים, מכל מקום מספק לא יצאנו, וספק ברכות להקל.
</p>
<a name="41"></a><h2 dir="RTL">
    ראה מחצית קשת
</h2>
<a name="0"></a><h1 dir="RTL">
</h1>
<p dir="RTL">
    כתב בבאו"ה (רכט ד"ה 'הרואה קשת'): "לא נתבאר אם בעינן דוקא שיראהו בתמונת קשת דהוא כחצי גורן עגולה, או אפילו מקצת ממנו די". ויש שלמדו שעל כן לא יברך על מחצית
    קשת (פס"ת רכט, 2). ובזאת הברכה (עמ' 156), כתב, שמ"מ אם רק קטע קטן חסר - ודאי יברך. ובשער העין (יב, הערה ז) כתב בשם הרב אלישיב והרב קרליץ, שכל ספיקו של
    הבאו"ה הוא כאשר הקשת עצמה אינה קיימת בשלמות, אבל אם הוא אינו רואה את כולה, ודאי יברך.
</p>
<p dir="RTL">
    לעומת זה, דעת כמה אחרונים שאין בזה ספק, וגם על מחצית קשת מברכים. כ"כ בחזו"ע (עמ' תעג) בשם כמה אחרונים, וכ"כ בברכ"ה (ח"ד, ד, 129). וכך נראה למעשה. שאין ספק
    מוציא מידי ודאי, וגם מצד הסברה, גם חצי קשת מזכירה את הברית.
</p>
<a name="42"></a><h2 dir="RTL">
    האם לספר לחבירו שיש קשת
</h2>
<a name="0"></a><h1 dir="RTL">
</h1>
<p dir="RTL">
    אמנם כמה פוסקים הביאו את דברי הח"א סג, ד, שלא יספר לחבירו שיש קשת. וכ"כ במ"ב רכט, א, כה"ח א. אולם לעומת זה בברית כהונה מערכת ק אות ג כתב שנכון לספר, כדי
    לעורר לזכירת הברית וחזרה בתשובה. ובילקוט יוסף כתב בשם אביו כמותו, וכ"כ בברכ"ה ח"ד ד, לח.
</p>
<a name="43"></a><h2 dir="RTL">
    עניין הקשת
</h2>
<a name="0"></a><h1 dir="RTL">
</h1>
<p dir="RTL">
    ברכות נט, א: "ואמר רבי אלכסנדרי אמר רבי יהושע בן לוי: הרואה את הקשת בענן צריך שיפול על פניו, שנאמר (יחזקאל א): כמראה הקשת אשר יהיה בענן וגו' ואראה ואפל על
    פני, לייטי עלה במערבא, משום דמחזי כמאן דסגיד לקשתא. אבל ברוכי ודאי מברך..."
</p>
<p dir="RTL">
    עפ"י עין איה (קנד-קנו): האדם אינו יכול לקלוט את האור האלוקי הבהיר, אלא הקליטה נעשית דרך התלבשות האור במעשים והרגשות של התקשרות לה'. ולכך רומזת הארת השמש,
    שאין האדם יכול לקלוט באופן ישיר את הארתה, אלא הוא צריך ענן שדרכו האור המבהיק מדי יתגלה. וכך היא הקשת שמפצלת את האור העליון לצבעים וגוונים שונים. וזו הברית
    שבינו לבינינו. אבל בשום פנים אסור להשתחוות לקשת, כי האמונה צריכה להיות מופנית למקור האור ולא לגילויו. אבל צריך לברך ולהודות על התועלת שיוצאת לאדם מהגילויים
    הללו, שעל ידם הוא יכול להתקשר למקור.
</p>
<a name="44"></a><h2 dir="RTL">
    הלכה יא - ברכת החמה
</h2>
<a name="0"></a><h1 dir="RTL">
</h1>
<p dir="RTL">
    אמנם רבי צדוק הכהן מלובלין, בספר הזכרונות הארוך, מצות קידוש החודש פרק ה' (עמוד 80-83 במהדורת מכון הר ברכה), הביא ספיקות על מה נתקנה ברכה זו. א' יש סוברים
    שברכה זו נתקנה בעת שנראים גרמי השמים אחרי שלושה ימי ערפל (כן פירש הערוך בהסבר הגמרא, והביא דעה זו הלבוש, ומשום ספק זה כתב בכנה"ג לברך על חמה בתקופתה בלא שם
    ומלכות).
</p>
<p dir="RTL">
    ספק שני, שמחזור זה של כ"ח שנים שבהם חוזרים המזלות למיקום שבו היו בזמן הבריאה, הוא רק לשיטת שמואל, אבל לשיטת רב אדא, שלפיו אנו פוסקים לענין חישוב הלוח
    ועיבור השנים (רמב"ם קידוש החודש י, ו), אין משמעות למחזור זה. וכתב שם: "ושוב מצאתי במשאת בנימין (סי' קא) התעורר בזה, ועי' שם מה שכתב דלאו קושיא הוא, דלענין
    הברכה סמכינן אדשמואל. ואנא בעניותי לא ידעתי מדוע סמכינן אדשמואל ולאמר ברכה לבטלה, דלדעת פוסקים הוא איסור דאורייתא לאו דלא תשא שעליו נזדעזע כו'. ולכן לענ"ד
    עדיף טפי לברך בלי שם ומלכות, ונראה לי דיהרהר בלבו השם ומלכות, ושפיר דמי. וב"ה בימינו בתקופת ניסן שנת תר"א ביום ז' של פסח שהוא תחלת מחזור גדול לא הביאנו
    יתברך שמו לחשש ברכה לבטלה, והי' יום מעונן עד אחר חצות, ואז ברכנו בלי שם ומלכות, דהוא אליבא דכולי עלמא".
</p>
<p dir="RTL">
    אמנם למעשה מאחר שרוב רובם של הפוסקים כתבו לברך ברכה זו בשם ומלכות, וכך המנהג בפועל, לא הזכרתי ספק זה בספר. וצריך להסביר שגם רב אדא יסכים שמבחינה מסוימת יש
    במחזור של כ"ח שנים חזרה למצב הראשון כבעת הבריאה. הוי עובדה שהוא תמיד יום רביעי.
</p>
<p align="center" dir="RTL">
    ***
</p>
<a name="45"></a><h2 dir="RTL">
    הלכות יב-טו - בריות נאות ובריות משונות
</h2>
<a name="0"></a><h1 dir="RTL">
</h1>
<p dir="RTL">
    ברכות נח, ב: "אמר רבי יהושע בן לוי: הרואה את הבהקנים אומר ברוך משנה הבריות. מיתיבי: ראה את הכושי ואת הגיחור ואת הלווקן ואת הקפח ואת הננס ואת הדרניקוס אומר
    ברוך משנה את הבריות. את הקטע ואת הסומא ואת פתויי הראש ואת החגר ואת המוכה שחין ואת הבהקנים אומר ברוך דיין אמת! - לא קשיא, הא - ממעי אמו, הא - בתר דאיתיליד.
    דיקא נמי, דקתני דומיא דקטע, שמע מינה. תנו רבנן: הרואה פיל קוף וקפוף אומר: ברוך משנה את הבריות. ראה בריות טובות ואילנות טובות אומר: ברוך שככה לו בעולמו".
    דין בריות משונות ונאות שווה. ונברר דין בריות נאות ומתוך כך דין משונות.
</p>
<p dir="RTL">
    הכוונה שיברך על כל סוג של בריה נאה שיראה, ובתנאי שתהיה נאה במיוחד, שכן לא תקנו ברכה על יפים סתם. ואם כן לגבי חיות, אם יראה סוס נאה במיוחד יברך עליו, ואם
    יראה אח"כ כלב נאה במיוחד - יברך עליו, ואם יראה אח"כ חתול נאה במיוחד - יברך עליו, וכך על כל חיה וחיה.
</p>
<a name="46"></a><h2 dir="RTL">
    אימתי חוזר ומברך על אותה בריה או על חברתה מאותו סוג
</h2>
<a name="0"></a><h1 dir="RTL">
</h1>
<p dir="RTL">
    בפשטות משמע שדין ברכת היפים והמשונים כשאר ברכות הראייה, וכפי שביארנו לגבי נופים מיוחדים. לפי זה, אם אחר שראה סוס נאה במיוחד, יראה עוד סוס נאה במיוחד,
    ואפילו באותו יום, יברך גם עליו. שכן הברכה היא על כל בריה נאה במיוחד. ואם יראה את אותו הסוס אחר שלושים יום, יברך שוב, וכפי שלמדנו בברכות נט, ב, לעניין הרואה
    את הים, שכל שלא ראה אותו שלושים יום חוזר ומברך. ולמדו מזה הראשונים לכל שאר הברכות, כמבואר בהקדמה לפרק זה כלל שני. וכ"כ המאירי (ברכות נח, ב) במפורש על ברכת
    היפים והמשונים. וכ"כ הראב"י אב"ד - על המשונים, והביאו הרדב"ז (א, רצו). וכ"כ כנה"ג.
    <button type="button" id="1005" onclick="ok.performClick(id);">הערה 5</button>
</p>
<a name="47"></a><h2 dir="RTL">
    משמע שברכה זו מצויה
</h2>
<a name="0"></a><h1 dir="RTL">
</h1>
<p dir="RTL">
    משמע שלא המתינו לבריה נדירה שבנדירות כדי לברך "שככה לו בעולמו", אלא על בריות המצויות, אם היו נאות במיוחד, בירכו. שכן מצינו על המשנה (אבות ג, ז): "המהלך
    בדרך ושונה ומפסיק ממשנתו ואומר מה נאה אילן זה... מעלה עליו הכתוב כאילו מתחייב בנפשו", שפירש ר"ע ברטנורא: "ויש אומרים, דאשמעינן רבותא, דאע"ג דעל ידי כן הוא
    מברך ברוך שככה לו בעולמו, אעפ"כ מעלין עליו כאילו מתחייב בנפשו, מפני שהפסיק ממשנתו". וכ"כ לפניו רבינו יונה בספר היראה. ולא היו יכולים לפרש כך לולי היה מצוי
    שיראו בסתם דרך אילן שצריך לברך עליו.
</p>
<p dir="RTL">
    וכן מצינו שכתב בהלכות קטנות (ח"א ס, רסה), שאין לברך על פרדה נאה, הואיל ונוצרה באיסור. ולדעת שאלת יעבץ (א, סג), הואיל ולאחר מכן מותר להשתמש בה, מברכים עליה.
    ופרדה אינה נחשבת לבריה יפה במיוחד, ואע"פ כן המבינים בה, מכירים שיש ממין הפרדות נאות במיוחד, ולכן יש מקום למחלוקת האם לברך עליה.
</p>
<a name="48"></a><h2 dir="RTL">
    הקושי שבהגדרת היופי
</h2>
<a name="0"></a><h1 dir="RTL">
</h1>
<p dir="RTL">
    אלא שקשה להגדיר את היופי, וכמה סיבות לכך: א) אין קפיצת מדרגה בין יפה ליפה במיוחד, ופעמים רבות נוצר ספק לגבי בריות יפות אם הן יפות במיוחד, ומחמת הספק אין
    מברכים, וכיוון שכבר לא בירכו עליהן, גם כשיראו קצת יותר יפות, ממשיכים להסתפק, שאם על הקודמת היפה לא בירכנו, מדוע נברך עתה על בריה שהיא קצת יותר נאה. ומסתבר
    שבעבר אנשים היו יותר בטוחים בהכרתם ובהרגשתם, ולכן לא הוצרכה הגמרא, וגם לא הראשונים, לברר את גדר היפים במיוחד (ובתקופת האחרונים כבר הסתפקו כל כך עד שכמעט לא
    בירכו). ב) אנשים רבים אינם רגילים להתבונן בחיות ואילנות, ואינם יודעים להגדיר מה יפה במיוחד. ומתוך שבבריות רבות אין מבחינים כלל, גם באלה שמכירים היטב,
    מתקשים להגדיר מה יפה במיוחד. ג) אף בין אלה שרגילים להתבונן בחיות ואילנות, רבים מתקשים להתפעל מיופי מיוחד של חיה, שכן אין ראיית חיה יפה במיוחד או אילן נאה
    במיוחד מרגשת את כל האנשים.
</p>
<p dir="RTL">
    ולענ"ד מחמת כל הספקות הללו חידש הראב"ד דין מיוחד בברכות על יפים ומשונים, שאין מברכים עליהם אלא בפעם הראשונה שיראם, שאז הוא בוודאי מתפעל מראייתם, כי יש לו
    חידוש ברור בראייתם.
</p>
<a name="49"></a><h2 dir="RTL">
    דעת הראב"ד
</h2>
<a name="0"></a><h1 dir="RTL">
</h1>
<p dir="RTL">
    דברי הראב"ד מובאים בספר המאורות (ברכות נח, ב): "כתב הראב"ד, דוקא פעם ראשונה שהשינוי עליו חידוש גדול. וכן בריות טובות, שהם אנשים נאים וגבוהים שהנפש נהנית
    מהם ואפילו על גויים, פעם ראשונה שיראה אותם מברך עליהם לא יותר, לא עליהם ולא על אחרים אלא אם כן ראה נאים מהם. ואל תתמה, שאין הדברים אלא לפי הנאתם. הלא תראה
    כי חלקו בין אתא מיטרא טובא להיכא דאתא פורתא, ובין חזא מיחזא להיכא דשמע מישמע, ובין דאית ליה שותפא ובין דלית ליה. וכן אני אומר בהרואה קברי ישראל וקברי אומות
    העולם, אינו מברך עליהם אלא פעם ראשונה, אבל אומר הוא על אחרים. ע"כ".
    <button type="button" id="1006" onclick="ok.performClick(id);">הערה 6</button>
</p>
<p dir="RTL">
    וכן הביאו את דבריו כמה מגדולי הראשונים: אוהל מועד (דף צט), רבנו מנוח (על רמב"ם ברכות י, יב), רא"ה וריטב"א (לברכות נח, ב), אורחות חיים ועוד. וכן נפסק בשו"ע
    רכה, ט: "הרואה... (משונים) מברך: משנה הבריות... ואינו מברך אלא פעם ראשונה, שהשינוי עליו גדול מאד. הגה: ויש אומרים משלשים יום לשלשים יום (טור)". וכ"כ לעניין
    יפים בסעיף י: "הרואה אילנות טובות ובריות נאות, אפילו גוי או בהמה, אומר: בא"י אמ"ה שככה לו בעולמו; ואינו מברך עליהם אלא פעם ראשונה ולא יותר, לא עליהם ולא על
    אחרים, אלא אם כן היו נאים מהם".
</p>
<a name="50"></a><h2 dir="RTL">
    החולקים על הראב"ד וסוברים שמברכים כל שלושים יום
</h2>
<a name="0"></a><h1 dir="RTL">
</h1>
<p dir="RTL">
    מנגד הרבה ראשונים לא קיבלו את דברי הראב"ד ולדעתם דין ברכת בריות נאות ומשונות שווה לשאר ברכות הראייה, וכפי שכתבתי לעיל. וכ"כ המאירי (ברכות נח, ב) במפורש על
    ברכת הבריות היפות והמשונות, וכן דעת הטור (סי' רכה), וכ"כ אורחות חיים (הלכות ברכות, נ) בשם יש מי שחולק. וכן דעת שאר הראשונים שסתמו וכתבו שכל ברכות הראייה
    מברכים כל שלושים, בלא לחלק בין שאר הברכות לברכת הבריות היפות והמשונות. כך כתבו הרא"ש (ברכות פ"ט, א), מרדכי (ברכות רח), אגודה (ברכות קצד), אבודרהם (הלכות
    ברכות שער ח), תוס' רבנו יהודה (ברכות נד, א). וכ"כ הראב"י אב"ד, והביאו הרדב"ז (א, רצו), וכ"כ כנה"ג ועוד. וכ"כ במפורש בדרישה ריח, א, שלדעת הרא"ש ודעימיה
    שסתמו דבריהם, כל שלושים יום חייב לברך את כל ברכות הראייה כולל אלו. וכן מוכח מדברי הגר"א רכה, כא. וכן פסק הרמ"א רכה, ט. ואף שעל בריות נאות לא הזכיר הרמ"א את
    דברי הסוברים שמברכים כל שלושים יום, מובן שכך כוונתו, וכמובא בשעה"צ רכה, לד, בשם א"ר, מעדני יו"ט והגר"א ושאר פוסקים (שלא כב"ח סוף רכה). וכן פסק כרמ"א בשולחן
    שלמה רכה, ז.
</p>
<p dir="RTL">
    ולא"א בוטשאש דעת ביניים, שבתוך שלושים יום לא יברך על בריה אחרת, כגון ננס אחר, אפילו מופלג ממנו בננסות, אבל אחר שלושים יום יברך, ומשמע אפילו אינו מופלג
    מקודמו. וגם לערוה"ש רכה, יג (להבנת ציץ אליעזר יב, כב) דעת ביניים אבל שונה, שעל אותו אחד לא יברך יותר לעולם, אבל על אחר כיוצא בו יברך אחר שלושים, ואם הוא
    אחר שאינו כיוצא בו, מברך אפילו בתוך שלושים יום.
</p>
<a name="51"></a><h2 dir="RTL">
    דברי שולחן הטהור
</h2>
<a name="0"></a><h1 dir="RTL">
</h1>
<p dir="RTL">
    שיטתו הקבועה של האדמו"ר מקומרנא, ר' יצחק אייזיק, שלא לבטל ברכות ולא להתיירא מברכה לבטלה. וכ"כ בשולחן הטהור (רכה, יד): "ברכה זאת מברך כדין כל הברכות משלשים
    יום לשלשים יום, ואם ראה בריות אחרות או אילנות אחרות נאים - מברך אף תוך שלשים יום. וחייב לברך בשם ומלכות. ואל יקל בברכות אלו שהוא חיוב גדול לאמרן, וכל ברכה
    שאין בה שם ומלכות אין בה שויה של כלום, והוא הבל ודברי ריק שאין בהם תועלת של כלום. וכל אלו הלכה למעשה כמבואר בדעת הרמב"ם וכל הראשונים ודלא כהראב"ד. ולית
    הלכתא כוותיה בכל אלו העניינים של ברכות אלו. ויש בזה אריכות אלא שחלש לבי ומוחי וכחי להאריך כעת. וחלילה להקל בברכות הראיות, ובפרט אותן שהן חיוב גמור להודות
    להלל לקונו ברוך הוא וברוך שמו".
</p>
<p dir="RTL">
    וכתב בסעיף הקודם (רכה, יג): "הרואה בריות נאות ביותר, אפילו פרה וחמור, וכן אילנות נאות ביותר, וכן בני אדם נאים ביותר, אפילו גוי, מברך... והוא שם קדוש להעלות
    הכל אל הקדושה, אל היופי העליון. ולא לחינם נזדמן לו לראות ולא במקרה, אלא להעלות האי שופרא דבלי בעפרא לשורשה ולמקורה אכי"ר, אפילו אין לו שום הנאה של כלום -
    מברך".
</p>
<a name="52"></a><h2 dir="RTL">
    הלכה למעשה - ספק ברכות להקל
</h2>
<a name="0"></a><h1 dir="RTL">
</h1>
<p dir="RTL">
    אמנם למעשה, אף שנראה כי רוב הראשונים כתבו שדין ברכות אלו כשאר ברכות הראייה, מ"מ מצינו שהרבה אחרונים חששו לדעת הראב"ד והשו"ע, שספק ברכות להקל, וכ"כ במ"ב שם.
    ועל כן אין בכוחנו לברך על בריה נאה או משונה אלא פעם ראשונה בלבד, לא עליה וגם לא על אחרת מאותו הסוג, וגם לא אחר שלושים יום. אלא שרק במקום שברור שלדעת הראב"ד
    ודעימיה אין מברכים, לא נברך. אבל במקום ספק, נברך כדעת רוב הפוסקים. אך עוד לפני שנדקדק בדעת הראב"ד נזכיר את הנוהגים שלא לברך כלל.
</p>
<a name="53"></a><h2 dir="RTL">
    הנוהגים שלא לברך בשם ומלכות ברכות אלו
</h2>
<a name="0"></a><h1 dir="RTL">
</h1>
<p dir="RTL">
    יש נוהגים בפועל שלא לברך כלל על יפים ומשונים. וכמו שכתב ח"א סג, א, בסוגריים, שאין נוהגים לברך כיום ברכות אלו, הואיל ומברכים רק בפעם הראשונה שאז השינוי
    גדול, ואילו אנו רגילים לראות בריות יפות ומשונות. ונראה שכוונתו, שמסתבר שראינו כבר פעם בריה שכזו, ולכן אין ראייתנו אותה עתה נחשבת ראשונה. אמנם כתב זאת
    בסוגריים, וכהסבר למנהג, ולא שכך חייבים לנהוג על פי ההלכה. ובשעה"צ רכה, לג, הסביר שלא נהגו לברך ברכה על הנאים, מפני שמברכים אותה רק על בריה נאה במיוחד, ומי
    יכול לדקדק להגדיר מהו נאה ביותר. ואחר שכתב במ"ב רכה, לב, שנהגו שלא לברך, סיים, ומ"מ נכון לברך בלא שם ומלכות. וכ"כ כה"ח רכה, סה, וסח.
</p>
<a name="54"></a><h2 dir="RTL">
    בירור בדברי הראב"ד האם יברך על בריה נאה אחרת מאותו סוג
</h2>
<a name="0"></a><h1 dir="RTL">
</h1>
<p dir="RTL">
    אולם כעקרון אין פוסק שכתב לבטל ברכה זו מן העולם. וכדי לברר אימתי נוכל לקיים תקנת חכמים לברך ברכות אלו, נברר את דעת הראב"ד ודעימיה.
</p>
<p dir="RTL">
    אפשר לפרש שדווקא בתוך שלושים יום לא יברך על בריה אחרת נאה כמותה אלא אם כן נאה הימנה, אבל אחר שלושים יום, יברך על כל בריה אחרת שנאה במיוחד, ורק עליה עצמה לא
    יברך שוב. וכ"כ בספר הבתים (שלא כראב"ד).
    <button type="button" id="1007" onclick="ok.performClick(id);">הערה 7</button>
    ובנהר שלום רכה, א, כתב שאם האחר שונה - מברך.
    <button type="button" id="1008" onclick="ok.performClick(id);">הערה 8</button>
</p>
<p dir="RTL">
    אולם הפירוש הפשוט בדעתם הוא, שגם על בריה אחרת ואחר שלושים יום לא יברך אלא אם כן נאה הימנה, וכ"כ באוהל מועד, ובמאורות, וכ"כ בספר הבתים בדעת הראב"ד. וכ"כ
    בשו"ע רכה, י, לעניין בריות יפות. וכ"כ המ"ב (כט-ל), והגרע"י (חזו"ע עמ' תנז סעיף כא), ושערי הברכה (פרק כא, הלכה יז), לגבי כל הברכות הללו.
</p>
<a name="55"></a><h2 dir="RTL">
    נראה שגם לראב"ד יברך אם התפעל מהבריה השנייה שמאותו הסוג
</h2>
<a name="0"></a><h1 dir="RTL">
</h1>
<p dir="RTL">
    נראה לומר, שגם לדעה העיקרית בשיטת הראב"ד, מ"מ אם אחר שלושים יום, כאשר ראה את הבריה השנייה הנאה שמאותו הסוג - התפעל מיופייה, אף שאין ברור לו שהיא יפה ממנה,
    יברך. שכן לפי הראב"ד כל העיכוב לברך אחר שלושים יום הוא רק מפני שאינו מתפעל, אבל אם הוא מתפעל, משמע שצריך לברך. שכך לשון הראב"ד (במאורות): "דווקא פעם ראשונה
    שהשינוי עליו חידוש גדול. וכן בריות טובות... פעם ראשונה שיראה אותם מברך עליהם לא יותר, לא עליהם ולא על אחרים אלא אם כן ראה נאים מהם. ואל תתמה, שאין הדברים
    אלא לפי הנאתם".
</p>
<p dir="RTL">
    עוד אפשר להוסיף, שאם הוא מתפעל, יתכן שבריה זו אכן יפה מקודמתה, ועל זה הראב"ד אמר במפורש שמברכים. ובנוסף לכך יש לצרף את דעת החולקים על הראב"ד לגמרי, ואת דעת
    ספר הבתים שהוזכרה לעיל. ואם כן יש לנו בזה כמה ספקות לברך, ולא ברור אם יש אפילו ראשון אחד שסובר שלא לברך.
</p>
<a name="56"></a><h2 dir="RTL">
    השו"ע יכול להסכים לזה כל שהשנייה אינה פחות יפה מהראשונה
</h2>
<a name="0"></a><h1 dir="RTL">
</h1>
<p dir="RTL">
    אפשר לומר בדעת השו"ע, שכל שהבריה השנייה יפה מצד מסוים מקודמתה, צריך לברך. שכן היופי מורכב מבחינות שונות, ואם היא בריה יפה במיוחד, מן הסתם יש בה צד שהיא יפה
    יותר מן הקודמת שכבר ראה, ועל כן גם השו"ע יסכים שהוא חייב לברך עליה. ובמיוחד בדורנו, אחר שאמצעי התחבורה והתקשורת שופרו מאוד, גברה המודעות לכך שיש גוונים
    שונים ביופי. ונראה שלשו"ע אם ודאי תהיה יותר נאה מקודמתה, אף בתוך שלושים יברך עליה.
    <button type="button" id="1009" onclick="ok.performClick(id);">הערה 9</button>
</p>
<a name="57"></a><h2 dir="RTL">
    הלכה למעשה ברואה בריות נאות במיוחד
</h2>
<a name="0"></a><h1 dir="RTL">
</h1>
<p dir="RTL">
    ובאופן זה אפשר להחזיר את הברכה למקומה בלא לחשוש לסברה שהובאה בח"א (שמא כבר ראה בריה נאה שכזו בעבר). וכל זאת בצירוף מה שכתבתי שגם הראב"ד יכול להסכים שאם הוא
    מתפעל - עליו לברך. ובצירוף דעת החולקים על הראב"ד.
</p>
<p dir="RTL">
    לפיכך, כל שהוא רואה בריה נאה במיוחד, יברך. ואם יראה אחרת נאה הימנה בתוך שלושים יום, ויתרגש מראייתה, יברך שוב. ואם יראה אחרת מאותו סוג, שהיא נאה מאוד אבל
    אינו יודע אם היא נאה מקודמתה, אם עברו שלושים יום והוא מתפעל מראייתה, יברך.
    <button type="button" id="1010" onclick="ok.performClick(id);">הערה 10</button>
</p>
<p dir="RTL">
    וכך יברך על כל מין ומין של חיה, ועל כל סוג של אילן שהוא מתפעל מיופיים או טיבם.
</p>
<a name="58"></a><h2 dir="RTL">
    מי שאינו מבחין כל כך ביופיים
</h2>
<a name="0"></a><h1 dir="RTL">
</h1>
<p dir="RTL">
    מי שאינו רגיל להבחין ביופיים של בריות ואילנות, כי אינו רגיל להסתכל בהם, ואף אם אומרים לו שזו בריה יפה במיוחד בין בני מינה, אינו מתפעל, לא יברך, מפני שבפועל
    הוא עצמו הרי אינו רואה ביופייה. אבל אם גם הוא מתפעל מיופיים, אלא שאינו יודע לקבוע אם הם יפים במיוחד, ומביני דבר יאמרו לו שאכן הם יפים במיוחד לעומת שאר
    הבריות - יברך. וגם מי שלא התפעל מתחילה, אם אחר שיאמרו לו שזו בריה מיוחדת במינה, כגון סוס או כלב שזכו בתחרות, ונחשבים למיוחדים בין בני מינם, אם גם הוא יבחין
    בזה ויתפעל ממנו - יברך.
</p>
<a name="59"></a><h2 dir="RTL">
    על בריות שהכל מודים ביופיים יברך בכל אופן
</h2>
<a name="0"></a><h1 dir="RTL">
</h1>
<p dir="RTL">
    נראה שיש שני סוגים של בריות יפות: הסוג הרגיל הוא שבתוך כל מין ומין יש בריות שנאות במיוחד יחסית לבני מינם.
</p>
<p dir="RTL">
    הסוג השני הוא, מינים שנחשבים נאים במיוחד יחסית לשאר המינים, והם כל כך נאים עד שאנשים באים להשתאות מנויים, ועל מינים אלו מברכים בלי להבחין בין היפים יותר
    ליפים פחות.
</p>
<p dir="RTL">
    למשל, הרואה עצי ענק, שהכל מתפעלים מהם, ותיירים באים לראותם, יברך. וכן הרואה תוכי נאה בשלל גוונים, או דגים בעלי צבעים מופלאים, כדגים שבמפרץ אילת - יברך. ואם
    יבוא אחר שלושים יום לאותו מקום, ויתפעל מיופיים - יברך שוב, שמן הסתם יראה שם דגים אחרים, וכפי שכתבתי גם הראב"ד יודה בזה. ואף אם יראה את אותו התוכי, אם יעברו
    שלושים יום ויתפעל, המברך לא הפסיד, שכן אפשר לומר שאף הראב"ד מודה בזה. ומה שכתב בשו"ע שרק אם ראה נאה הימנה, התכוון לאילנות וחיות שאינן נחשבות ליפות כל כך,
    אבל בתוכי מיוחד שהכל מתפעלים מיופיו, הרי יש מראייתו התפעלות, ולכן גם הראב"ד יסכים שיברכו עליו. וכ"כ בילקוט יוסף רכה, כט, שהמתפעל מתוכי מרהיב שבגן חיות,
    יברך בשם ומלכות. וכן מצינו שתקנו לברך "משנה הבריות" על כל קופים ופילים, ואין זה משנה באיזה קוף או פיל מדובר, ואף כתב בילקוט יוסף הערה כא, שנוהגים לברך
    עליהם כל שלושים יום.
</p>
<a name="60"></a><h2 dir="RTL">
    ארזי לבנון
</h2>
<a name="0"></a><h1 dir="RTL">
</h1>
<p dir="RTL">
    ארזי הלבנון נחשבו לעצים יפים במיוחד, כמו שנאמר: "כארז בלבנון ישגה". והתעוררה שאלה האם יברכו על יופיים (עיין בשער העין טו, הערות כה, וכח). ונלענ"ד שאדם שלא
    יתפעל מהם, לא יברך על סמך מה שהפסוק שבחם. אבל מי שרגיל להסתכל באילנות ונהנה מנויים ומתפעל מיופיים המיוחד של ארזי הלבנון לעומת העצים הרגילים - יברך עליהם
    פעם אחת (ואין לחשוש שאולי כבר ראם פעם ולא בירך אז ועתה אין לו התחדשות, כי אם בפועל הוא עתה מתפעל מיופיים, יכול לברך).
</p>
<a name="61"></a><h2 dir="RTL">
    מראות מיוחדים של חי וצומח בטבע
</h2>
<a name="0"></a><h1 dir="RTL">
</h1>
<p dir="RTL">
    נשאלתי: האם יש לברך על ראיית בעלי חיים מיוחדים בטבע - נמרים, יעלים. נדידת ציפורים (כתופעה חולפת בעונות הנדידה, או בציפורים חורפות או מקייצות באזורים שונים
    ומרשימים ביופיים או כמותם, כמו העגורים בשמורת החולה בחורף), קינון קבוע (למשל הנשרים בשמורת גמלא).
</p>
<p dir="RTL">
    וכן האם מברכים על ראיית משטחי פריחה וצמחיה מיוחדת - פריחת איריסים בגלבוע, פריחת חלמוניות בסתיו באזורים שונים. פריחות נדירות של צמחים נדירים (אדמונית החורש
    בהר מירון). עצים מרשימים בגודלם ונדירותם.
</p>
<p dir="RTL">
    תשובה: כמדומה שאם אלו מראות שאנשים רבים רגילים להתרשם מהם, כגון שעורכים טיולים כדי לראותם, ובנוסף לכך גם זה שרואה אותם עתה מתרשם מהם - ראוי שיברך "שככה לו
    בעולמו", כדרך שתקנו חכמים לברך על בריות נאות וטובות. אבל אם אחד מן התנאים הללו חסר - אין לברך.
</p>
<a name="62"></a><h2 dir="RTL">
    אנשים נאים ואפילו גויים
</h2>
<a name="0"></a><h1 dir="RTL">
</h1>
<p dir="RTL">
    ברכה זו מברכים גם על אנשים נאים במיוחד. גובה נחשב לנוי, כמו שכתב הראב"ד (המובא במאורות): "אנשים נאים וגבוהים שהנפש נהנית מהם ואפילו על גויים". אמנם יש עוד
    סוגים של נוי (שכולל בריאות ונוי), וכפי שכתבתי לעניין שאר בריות, ולכן אם יראה איש אחר, שבוודאי נאה מקודמו, ויתפעל מיופיו, יברך עליו אפילו בתוך שלושים יום.
    ואם יתפעל מיופיו אבל לא יהיה ברור לו שהוא יפה מקודמו אבל גם אינו פחות יפה מקודמו, אם יעברו שלושים יום מראיית הקודם יברך. למשל על מי שהתפרסם כדוגמן או שחקן
    יפה במיוחד - יש לברך. וכן על מי שנודע כבעל גוף גדול וחזק, ובתנאי שכך הוא טבעו בתוספת אימונים, אבל בלא שימוש בסטרואידים.
</p>
<p dir="RTL">
    ומברכים גם על גויים. ושאלו בירושלמי (ברכות פ"ט סוף ה"א), הלא אסור לשבח ולתת חן לגויים, שנאמר "לא תחנם", שלא להיגרר אחר מנהגיהם הרעים. ותירצו שאין בזה שבח
    לגויים עצמם אלא לבורא, שכן "לא אמר אלא שכך ברא בריות נאות בעולמו, שכן אפילו ראה גמל נאה סוס נאה חמור נאה אומר ברוך שברא בריות נאות בעולמו".
</p>
<a name="63"></a><h2 dir="RTL">
    שגבר לא יברך על אשה נאה אלא רק נשים על נשים
</h2>
<a name="0"></a><h1 dir="RTL">
</h1>
<p dir="RTL">
    אשה שתראה אשה נאה במיוחד - תברך. השאלה האם גם גבר יברך. בירושלמי ברכות (פ"ט סוף ה"א): "הרואה אילנות נאים ובני אדם נאים אומר ברוך שכן ברא בריות נאות בעולמו.
    מעשה ברבן גמליאל שראה גויה אשה נאה ובירך עליה". ושאלו: "זו דרכו של רבן גמליאל להסתכל בנשים? אלא דרך עקמומית היתה כגון ההן פופסדס והביט בה שלא בטובתו".
    וכיוצא בזה מובא בבבלי ע"ז כ, א, על רבן גמליאל ורבי עקיבא. ומבואר שם שבירכו על ראייה קצרה שנקרתה לפניהם שלא ברצונם, אבל לא האריכו להסתכל כדי להתבונן ולבחון
    את יופיה, שזה אסור.
</p>
<p dir="RTL">
    ונראה לענ"ד שכיום אין לגבר לברך על אשה, שהואיל והתעוררו ספקות אימתי הבריה נחשבת ליפה מספיק, יש צורך למברך להתבונן ולקבוע האם אכן מדובר בנאה במיוחד, ובראייה
    חטופה לא יוכל להחליט על כך, ולכן אין לגבר לברך על ראיית אשה יפה. ואמנם בחזון עובדיה (ע' תנז, הערה יט) הביא את דברי הראשונים והאחרונים שביארו שמספיקה ראייה
    בעלמא כדי לברך, ואילו האיסור להסתכל באשה הוא רק בהסתכלות הרבה. אלא שכפי הנראה בעבר יכלו להחליט שהיא נאה במיוחד במבט חטוף, וכיום הדברים מורכבים יותר, וכדי
    להחליט לברך צריך להתבונן באריכות, ולכן אין לברך. עוד נלענ"ד שלפי המקובל אצלנו, ברכה של גבר על אשה נאה תיתפש כדבר מגונה, ועלולה להתפרש שלא כהלכה, ולכן אין
    לגבר לברך על אשה נאה.
</p>
<p dir="RTL">
    אבל נשים יברכו על ראיית נשים נאות במיוחד, וכל שיראו אחרת שברור להם שהיא נאה יותר, אפילו בתוך שלושים יום יברכו. ואם יראו אחרת שהיא נאה במיוחד, פחות או יותר
    באותה רמת יופי, אחר שלושים יום יברכו. ויש לברך גם על מי שהוכרה כיפה במיוחד על ידי העולם, ואף שהיא אינה נוהגת בצניעות, אין זה מבטל את הברכה על מה שהקב"ה
    ברא. אמנם אם היופי אינו טבעי, כגון שהוא בזכות ניתוחים פלסטיים וצביעה וכדומה, אין לברך.
</p>
<a name="64"></a><h2 dir="RTL">
    הלכה יד - בריות משונות
</h2>
<a name="0"></a><h1 dir="RTL">
</h1>
<p dir="RTL">
    כתבתי לברך על כל סוג של שוני פעם אחת, ואם יראה עוד משונה מאותו הסוג, לא יברך, והוספתי בהערה: ונראה שבזה גם אם יראה אדם אחר שהוא קצת יותר משונה אבל באותו
    שוני, לא יברך. ואף שכיוצא בזה בבריות נאות מברך, כאן שאין נוח להתבונן ולעיין אם השוני גדול יותר מקודמו, אין לברך. וכך משמע קצת משו"ע רכה, ט-י, שבסעיף י' כתב
    שאם יראה יפה יותר מאותו המין יברך, ולא הזכיר זאת בסעיף ט' לעניין משונים.
</p>
<p dir="RTL">
    וכל זה הוא לדעת הראב"ד ודעימיה והשו"ע. אך לשאר הראשונים והרמ"א, דין ברכת משונים כדין שאר ברכות הראייה, ואם עברו שלושים יום יברך שוב. וכיוון שספק ברכות
    להקל, אין מברכים על ראייה שנייה. ומ"מ כתב במשנה ברורה רכה, ל, שיאמר את הברכה ללא שם ומלכות. אמנם מי שיתרגש ויצטער מאוד מראייתו נלענ"ד שגם לראב"ד יברך
    בראייה השנייה, ובתנאי שיהיה זה איש אחר והמום שלו אינו פחות מהמום הקודם שראה.
</p>
<p dir="RTL">
    ויש לשאול, שהואיל ואנו חיים בחברות גדולות, אין כמעט אדם שלא ראה כבר ננס, וא"כ כל ראייה תהיה ראייה שנייה, וממילא לא יברך. ונלענ"ד שמ"מ פעם אחת צריך לברך.
    שכן למדנו (בהקדמה לפרק בכלל החמישי) שי"א שאם לא בירך בראייה הראשונה, אף שלא עברו שלושים עליו להשלים את ברכתו. וכאן, אם עברו שלושים יום, בוודאי שעליו לברך
    לפחות פעם אחת. וכל זה בתנאי שיברך באופן כזה שלא יגרם לו שום עלבון.
</p>
<p dir="RTL">
    דוגמא לברכה, כתב בתשובות 'שבות-יעקב' (ח"א, ד), שראה שני נערים גויים שהיו תאומים סיאמים, והיו דבוקים זה בזה בקודקוד ראשיהם, וכן באוזניהם היו דבוקים, ושאר כל
    הגוף חלוק זה מזה, וכל אחד ואחד מהם היה אוכל ושותה ומדבר בפני עצמו, ובירך עליהם כדין "משנה הבריות".
</p>
<a name="65"></a><h2 dir="RTL">
    כושי ג'ינג'י ולבקן
</h2>
<a name="0"></a><h1 dir="RTL">
</h1>
<p dir="RTL">
    כושי הוא כהה העור. ולכאורה מה השינוי בכושי, ותירצו יד אהרן (הגהות הטור), והלכות קטנות א, רמ, שמדובר בשני לבנים שהולידו כושי. אבל אם שני כושים הולידו כושי,
    אין מברכים, כי אין כאן שינוי.
</p>
<p dir="RTL">
    אמנם נראה הפירוש, שבימים עברו, מראה כושי היה נדיר ביותר, כמו שגם מראה של ג'ינג'י (הוא הגיחור הנזכר בברכות נח, ב) היה נדיר, ועל שניהם בירכו "משנה הבריות".
    ואף היה בזה ביטוי של השתתפות בצער, שהואיל ואדם נראה שונה כל כך מחבריו, יש חשש שהדבר יקשה על השתלבותו בחברה. אבל כיום ב"ה אין זה נחשב שוני גדול וממילא אין
    מברכים עליהם.
</p>
<p dir="RTL">
    וגם על לבקן לכאורה אין לברך, הואיל ומראה לבקן שכיח. וכפי הנראה בעבר כשהתגוררו במקומות קטנים, היו אנשים שבמשך שנים לא ראו לבקן, ואולי פחות אנשים נחלו בזה.
    אבל כיום שרוב האנשים מתגוררים או מבקרים בערים הגדולות ורגילים לראות לבקנים - אין לברך עליהם.
</p>
<a name="66"></a><h2 dir="RTL">
    הלכה טו - פיל וקוף - ברכה נפרדת על כל אחד מהם
</h2>
<a name="0"></a><h1 dir="RTL">
</h1>
<p dir="RTL">
    כתב בספר אהלך באמיתך (יז, י), שעדיף שבעת שיברך על ראיית הקוף יכוון שברכתו תחול רק על הקוף ולא על הפיל שיראה אח"כ, וכך יוכל לברך אח"כ שוב על ראיית הפיל ללא
    חשש. כמקור לדבריו שמברך על כל אחד מהם ברכה נפרדת הביא משו"ת דבר שמואל רסד, שאם יראה כמה מאוהביו בזה אחר זה, יברך על כל אחד בנפרד 'שהחיינו'. וכ"כ בנימוקי
    או"ח רכה, ח, לגבי קופים ופילים. לעומת זאת כתב בהליכות שלמה כג, 135, שהגרש"ז אויערבאך הורה למבקר בגן חיות לברך ברכה אחת על כל המינים המשונים. אמנם יתכן שהוא
    הולך לשיטתו שמברכים על כל המינים המשונים, וממילא כשהוא בגן חיות, הוא עובר מחיה משונה לחיה משונה, ואין לו הפסק. אבל לפי מה שמבואר בהמשך, שדעת רוה"פ שמברכים
    רק על פיל וקוף, הואיל ויש ביניהם הפסק, יברך על כל אחד מהם ברכה נפרדת.
</p>
<a name="67"></a><h2 dir="RTL">
    קיפוף
</h2>
<a name="0"></a><h1 dir="RTL">
</h1>
<p dir="RTL">
    בגמרא נח, ב, ובראשונים, הזכירו שגם על הקיפוף מברכים 'משנה הבריות'. הפירוש המקובל לקיפוף הוא ינשוף, כ"כ האבודרהם (הל' ברכות, שער ח). ובאונקלוס (ויקרא יא,
    יז) פירש ינשוף - קיפופא, וכן משמע מרש"י (נדה כג. ד"ה 'קריא וקיפופא') ועוד. והמיוחד שבו, שפניו ולסתותיו דומות לפני אדם.
</p>
<p dir="RTL">
    אמנם השו"ע ונושאי כליו לא הזכירו לברך על קיפוף. וכפי הנראה מפני שיש ספק לגבי זיהויו המדויק. שכן כתב התוס' (נדה כג, א, 'קריא') שיש ג' מיני קיפוף, וכן ברש"י
    בכורות (ח, א) כתב שהוא כעין קוף ויש לו זנב. ויש שהביאו שהוא התנשמת (עיין פס"ת רכה, 140). ועיין בשער העין טו, הערה טו. ולכן הרואה ינשוף לא יברך מחמת הספק,
    אבל המבקר בגן חיות יפטור את הינשוף בברכות הפיל והקוף.
</p>
<a name="68"></a><h2 dir="RTL">
    האם מברכים על כל חיה משונה
</h2>
<a name="0"></a><h1 dir="RTL">
</h1>
<p dir="RTL">
    יש אומרים שעל כל מין חיה משונה מברכים (כדוגמת ג'ירפה או קנגורו). וכך דעת הגרש"ז אויערבאך, ורק ציין שעל מין דג משונה אין מברכים (הליכות שלמה כג, לה, ועיין
    בשער העין סימן כח). ומה שהזכירו בגמרא ברכות נח, א, ובראשונים, שלושה מינים, הם רק דוגמאות.
</p>
<p dir="RTL">
    אולם מפירוש המאירי ברכות נח, ב, שביאר שהזכירו חיות אלו כי הן דומות לאדם במקצת דברים, משמע שרק עליהן תקנו לברך. וכך משמע מהרבה ראשונים ואחרונים שהזכירו רק
    את המינים שנזכרו בגמרא. וכ"כ בברכת הבית כט, יב, שעה"ב כא, יז, פס"ת רכה, כא, וילקו"י רכה, הערה כא. ואפשר לבאר, שאם לא נגדיר במפורש מהן החיות שנחשבות משונות,
    על כל חיה וחיה נסתפק, שבכל חיה יש איזה שוני מיוחד לעומת אדם ולעומת חברותיה. לכן אנו מוכרחים לומר שמה שמנו חכמים שלושה מינים, התכוונו שדווקא עליהם נברך.
    ומ"מ המבקר בגן חיות ורוצה להדר, יכוון בעת שהוא מברך על הקוף או הפיל על שאר החיות המשונות.
</p>
<a name="69"></a><h2 dir="RTL">
    האם מברכים כל שלושים יום על פיל וקוף
</h2>
<a name="0"></a><h1 dir="RTL">
</h1>
<p dir="RTL">
    בפשטות נראה שצריך לברך כל שלושים יום. ואף הראב"ד יודה בזה, כי סברתו לברך רק בפעם הראשונה, מפני שאין בראייה השנייה חידוש. אבל מינים אלו כל כך משונים, שברור
    שיש בראייתם חידוש. ובכל אופן כיוון שהוא מתפעל מראייתם, עובדה שהגיע לגן חיות כדי לראותם, בוודאי יברך. אמנם כתב בברכ"ה ח"ד ג, כז, 78, שאין מברכים עליהם אלא
    פעם אחת, ולכן מי שלא בירך עליהם בראשונה, אח"כ יאמר את הברכה בלא שם ומלכות, ויהרהר השם בליבו. וכ"כ בשעה"ב כא, יז. אבל למעשה נראה כפי שכתבתי, וכן כתב למעשה
    בילקוט יוסף רכה, הערה כא, בשם אביו הגרע"י, שהמנהג לברך על הקוף והפיל כל שלושים יום בשם ומלכות.
</p>
<p align="center" dir="RTL">
    ***
</p>
<a name="70"></a><h2 dir="RTL">
    הלכה טז - האם הברכה על כל סוג של עבודה זרה
</h2>
<a name="0"></a><h1 dir="RTL">
</h1>
<p dir="RTL">
    בגמרא ברכות נז, ב, אמרו: "הרואה מרקוליס מברך..." ונחלקו הראשונים האם דווקא על מרקוליס ומה שדומה לו תקנו חז"ל ברכה או על ראיית כל סוגי ע"ז. לר"י (נז, ב ד"ה
    'הרואה' השני) דווקא על מרקוליס מברכים מפני שרוגמין בה אבנים בכל יום והיא ע"ז המתחדשת, אבל על ע"ז קבועה לא מברכים. וכ"כ בתר"י (מג. בדפי הרי"ף) בשם יש
    מפרשים, וכ"כ הרא"ה אבל הוסיף עוד טעם: "לפי שהיא ע"ז מכוערת ומחודשת לזרוק אבנים לאבנים ולקבלן באלוה".
</p>
<p dir="RTL">
    לעומת זאת, רוב הראשונים כתבו שעל כל סוגי ע"ז מברכים, כלשון התוספתא (ו, ב), והירושלמי (ט, הלכה ב): "הרואה עבודה זרה", והסיבה ששנו דווקא מרקוליס מפני שהיא
    היתה ע"ז המצויה בבבל. כ"כ ריטב"א, רא"ש, נימוקי יוסף, מאירי, רבנו פרץ, וכ"כ התוס' עצמם (נז, ב, 'הרואה' הראשון). וכן מוכח מהרמב"ם (י, ט), והסמ"ג (עשין כז),
    שלא פירטו על איזה סוג ע"ז מברך.
</p>
<a name="71"></a><h2 dir="RTL">
    האם הברכה על בית ע"ז או עליה עצמה
</h2>
<a name="0"></a><h1 dir="RTL">
</h1>
<p dir="RTL">
    כתבתי על פי הב"ח וא"ר רכד, ז, שדווקא כשיראה את העבודה-זרה עצמה, היינו את הפסל או המזבח, יברך, אבל על הבניין שבו היא נמצאת לא יברך. ולדעתם, לכן הזכירה הגמרא
    את המרקוליס, שהיא גלויה לעין כל.
</p>
<p dir="RTL">
    אמנם מלשונם של כמה ראשונים משמע שגם על בית ע"ז מברך. הרמב"ם כתב (ברכות י, ט): "הרואה מקום שעובדים בו עבודה זרה מברך...", וכלשון זה כתבו באורחות חיים (הלכות
    ברכות מו), אבודרהם (ברכות שער ח, עמ' שפז' במהדורה החדשה), ספר הבתים (שער יג, ה). וכ"כ בשו"ת הלכות קטנות (ב, קעז), שמברכים על הבית.
</p>
<p dir="RTL">
    ובמ"א רכד, ומ"ב ב, הוזכרו שתי הדעות, שלב"י מברכים על הבית, ולב"ח אין מברכים. ומשמע מהם שלמעשה אין לברך, שספק ברכות להקל. (וכן סיכם בשער העין כז, הערה ב).
    ויש לצרף לכך את הסוברים שאין לברך על שום עבודה זרה חוץ ממרקוליס.
</p>
<a name="72"></a><h2 dir="RTL">
    ברכה על עבודה זרה בימינו
</h2>
<a name="0"></a><h1 dir="RTL">
</h1>
<p dir="RTL">
    עיין בהקדמה כלל ג', לגבי הגרים במקום ע"ז, ובדעת הא"ר, שהאחרונים פסקו כמותו, שאפילו מי שבפועל לא ראה את הע"ז בתוך שלושים יום, כיוון שראייתה מצויה שם, לא
    יברך. אבל כתבתי שעל פסלים של ע"ז שאין רגילים לראות במקומו - יברך.
</p>
<p dir="RTL">
    וכתב בשכנה"ג בהגה"ט אות א', שנוהגים כיום שלא לברך על ראיית ע"ז, וזאת משום שסומכים על הסוברים שרק על מרקוליס מברכים, והיא אינה מצויה כיום. והביאו בכה"ח רכד,
    ד, סיים, "ונראה כיוון דיש פלוגתא בזה, וגם כי רבים מקילים בברכות אלו, כמ"ש לעיל רכג, א, בהגה, ועל כן אין לברך ברכה זו אלא בלא שם ומלכות, בין שרואה הע"ז
    בעצמה או בית הע"ז, ואפילו שלא ראה אותו מקום או אותה הע"ז מימיו". וכ"כ בברכ"ה ח"ד ד, 141.
</p>
<p dir="RTL">
    ובספר 'בירך את אברהם' (רכד, א) כתב: "...אבל השכנה"ג כתב דהאידנא אין ע"ז מצויה, והכי מסתברא, דהא עכשיו כל האומות מודים בהקב"ה אלא שתפסו ליש"ו לנביא
    השקר...".
</p>
<p dir="RTL">
    וגם בשעה"ב כא, טו, כתב שנוהגים שלא לברכה כלל. והוסיף בהערה לו, שאף שמשמע ממ"ב רכד, ג, שעל ע"ז אחרת שאין רגילים בה יברך, מ"מ מנהג העולם שלא לברך כלל, שכ"כ
    בס' בירך את אברהם סי' ע' בשם שכנה"ג, שבזמננו אין מברכים על ראיית ע"ז שאינה מצויה בינינו.
</p>
<p dir="RTL">
    אמנם לגבי פסילים ומזבחות שבהודו ובמזרח הרחוק, נלענ"ד שצריך לברך. כי רק לכמה אחרונים שחששו לסברת י"א שהובאה בראשונים, לפיה רק על מרקוליס מברכים, אין לברך על
    שאר ע"ז. אבל לדעת שאר הראשונים והאחרונים שהזכירו דין זה למעשה, מברכים.
</p>
<a name="73"></a><h2 dir="RTL">
    על מסגדים וכנסיות
</h2>
<a name="0"></a><h1 dir="RTL">
</h1>
<p dir="RTL">
    אמנם לגבי מסגדים וכנסיות, יש לקבל את דבריהם שלא לברך. ועל מסגדים הדבר פשוט יותר, שכתב הרמב"ם בהל' מאכלות אסורות יא, ז, שאינם עובדי עבודה זרה. והובא בב"י
    יו"ד קכד, ז, להלכה.
</p>
<p dir="RTL">
    ולעניין נוצרים נחלקו, שלדעת רבים הם עובדי עבודה זרה, לכל הפחות הקתולים, שכ"כ הרמב"ם הל' ע"ז ט, ד. וכ"כ עוד הרבה פוסקים ראשונים ואחרונים, ועיין ובשער העין
    כז, ב, הערה ה. ולפי דעתם אסור לשאת ולתת עם הנוצרים ביום ראשון שהוא יום אידיהם. ויש לעיין אם דבריהם אמורים על כל פלגי הנוצרים או רק על הקתולים ודומיהם,
    שסוגדים יותר לפסל.
</p>
<p dir="RTL">
    למעשה, לעניין משא ומתן, מקובל להחשיב את רוב הנוצרים, גם הקתולים, כמי שאינם אדוקים בע"ז אלא "מנהג אבותיהם בידיהם" (וכתבו התוס' חולין יג, ב, שכך הדין גם
    לגויים שבא"י), ולכן מקילים לשאת ולתת עמהם ביום ראשון.
</p>
<p dir="RTL">
    ויש אומרים אף יותר, וכפי שכתב המאירי (ב"ק קיג, א, כמובא בשיטה מקובצת, ויומא פד, ב), שדינם כגרים תושבים. וכ"כ מהרי"ץ חיות במאמר "תפארת לישראל": "הנוצרים אשר
    מאמינים בדת ותורה מן השמים... בלי ספק שדיניהם אצלנו כגר תושב... ואף שמשתפים דבר אחר בעבודתם, כבר כתב הר"ן ורבנו ירוחם בשם התוספות (בכורות ב, ב, ד"ה 'שמא'),
    מובא ברמ"א או"ח סימן קנ"ו, דנכרים לא נצטוו על השיתוף..." והביאו במלומדי מלחמה ע' 145, ועוד עיין ביד פשוטה לרב רבינוביץ הל' ע"ז י, ז. ועיין בתחומין ב' מאמר
    הרב גרשוני. ושם ח' מאמר הרב אלישע אבינר. ושם כב בעמוד 68 והלאה על מעמד הנוצרים. ועיין בפניני הלכה העם והארץ ה, 2.
</p>
<a name="74"></a><h2 dir="RTL">
    הברכה בטיול מודרך
</h2>
<a name="0"></a><h1 dir="RTL">
</h1>
<p dir="RTL">
    הרגיל לעבור ליד מקום שנתבטל ממנו ע"ז ולא שם לב שיש שם מקום שנעקרה ממנו ע"ז, ואח"כ הגיע אליו בטיול מודרך ושמע על כך, הואיל ומקודם לא שם לב, ואולי אף לא ראה
    את המקום, ועתה הוא מתבונן בו מזווית אחרת לגמרי, יברך עליו. וכעין שכתבתי בהלכה ה לעניין נופים.
</p>
<a name="75"></a><h2 dir="RTL">
    הלכה יז - חכם הרזים בארץ ישראל
</h2>
<a name="0"></a><h1 dir="RTL">
</h1>
<p dir="RTL">
    הרמב"ם הל' ברכות י, יא, כתב שברכה זו דווקא בארץ. ור' מנוח הסביר, שזה עפ"י הגמרא ברכות נח, א, אין אוכלוסא בבבל. והבית יוסף הקשה על הרמב"ם, ואף שגם ביארו,
    מ"מ בשו"ע רכד, ה, ומ"ב שם, לא הוזכר התנאי שיהיו בארץ, ומשמע שיברכו בכל מקום. וכ"כ עולת תמיד ה. אמנם א"ר ה' כתב לברך דווקא בארץ. ובעולת ראיה ח"א ע' שפז, כתב
    בפשטות שהוא דווקא בארץ. ובכה"ח רכד, טו, כתב שבחו"ל יאמר בלא שם ומלכות.
</p>
<a name="76"></a><h2 dir="RTL">
    הלכה יח - ברכה על חכמים
</h2>
<a name="0"></a><h1 dir="RTL">
</h1>
<p dir="RTL">
    נפסק לברך על חכמים - בשו"ע רכד, ז-ח; ח"א סג, ח; שלמת חיים א, נד; יחו"ד ד, פג; אהלך באמיתך יד, א-ב; ברכ"ה ח"ד ג, כט-ל. ואמנם הזכרתי אחרונים שכתבו מחמת ספקות
    שונים לברך בלא שם ומלכות. וכ"כ חסד לאלפים רכד, יב; ערוה"ש ו; בא"ח עקב יג; כה"ח יט; ציץ אליעזר יד, לז. אבל רוב הפוסקים כתבו ברכות אלו בלא להעיר, ומשמע שגם
    בימינו מברכים. ואין לחשוש לדעת המיעוט, כי אף הם לא אמרו את דבריהם בוודאות, ובנוסף לכך, במקום מנהג אין חוששים למיעוט, ואכן רבים נהגו לברך על חכמים מופלגים
    (כמובא בפס"ת רכד, 17). וכן שמעתי שבירכו על מו"ר הרב שפירא והרב אליהו במקומות שונים, ולא מיחו. וכן ראיתי שכתב בעין הרואה, בשם הרב חיים קנייבסקי שיש לברך על
    חותנו הרב אלישיב.
</p>
<p dir="RTL">
    ועלינו להשתדל שלא לבטל ברכות מן העולם. שכשם שיש איסור לברך ברכה לבטלה, כך צריך להיזהר שלא לבטל ברכה מן העולם.
</p>
<a name="77"></a><h2 dir="RTL">
    חכם שאינו מוסרי ואינו שומר שבע מצוות
</h2>
<a name="0"></a><h1 dir="RTL">
</h1>
<p dir="RTL">
    כתב בשו"ת תשובה מאהבה ב, רלז, שמברכים על חכם מחכמי אומות העולם בתנאי שהוא מקיים שבע מצוות בני נח, ודן שם על איזה חכמה בדיוק מברכים. אמנם סיים שדבריו לא
    להלכה ולא למעשה, אעפ"כ כתבו חלק מפוסקי זמננו למעשה שאין לברך על חכם מאומות העולם שלא מקיים שבע מצוות בני נח (באהלך באמיתך יד, ה, פס"ת רכד, ה). ואף אני
    נגררתי אחרי דעה זו במהדורה קמא.
</p>
<p dir="RTL">
    אולם נראה להלכה שרק לגבי מי שנחשב רשע לפי המקובל במקומו, יש לחוש שלא לברך. אבל אם הוא גוי רגיל, מברכים עליו. וכך משמע בכל הראשונים שלא הזכירו תנאי זה, והלא
    רוב החכמים אינם מוסריים במיוחד, ובוודאי שהיו קשורים לדת שהיתה מקובלת במדינתם, ונמצא שלא קיימו את שבע המצוות.
    <button type="button" id="1011" onclick="ok.performClick(id);">הערה 11</button>
    ואף סוקרטס ציווה לפני שהוציאוהו להורג שיקריבו בשמו תרנגול לאליל אחד. וכן הביא לראיה בשער העין יח, הערה ז, שמזה שכתבו הפוסקים (מג"א רכד, ה, פמ"ג א"א, ה, מ"ב
    י) שאין מברכים על חכם בחכמת דתם, יוצא ברור שעצם זה שהוא מאמין בדתם אינו פוסלו מלהיחשב חכם, אלא רק שחכמה זו אינה נחשבת. לפיכך רק כאשר הוא ממש רשע, לפי
    המקובל בעולם, אין לברך עליו<em>. </em>
</p>
<a name="78"></a><h2 dir="RTL">
    מיהו חכם
</h2>
<a name="0"></a><h1 dir="RTL">
</h1>
<p dir="RTL">
    בעבר הדבר נקבע ביחס לבני הסביבה, שאם לעומתם נחשב לחכם מופלג, בירכו עליו. כיום הדבר נקבע ביחס לעולם, שהואיל וכולם מקושרים עם כולם, לא מספיק שייחשב חכם מופלג
    לעומת סביבתו, אלא רק על מי שנחשב לחכם מופלג ביחס לעולם - מברכים. אמנם יתכן שיש חכם מופלג שאינו מוכר כל כך, אבל אם מכיריו יודעים בו שהוא ממופלגי הדור, יברכו
    עליו.
</p>
<p dir="RTL">
    ובחכמת התורה, מי שהוכר על ידי חכמים כחכם מופלג, נחשב חכם. ואף שאין מדד אחיד לחכמה, יש חריפים ויש מחודדים ויש מעמיקים ויש מגדירים ומנסחים, ויש לומדים דבר
    מתוך דבר. אבל הכלל הקובע הוא מה שאנשים תופשים, ומי שנתפש בעיניהם כחכם מופלג, ממנו הם מתפעלים, ועליו צריכים לברך. וביחו"ד ד, טז, כתב: "חכם הבקי בהוראה ויושב
    על מדין ומרביץ תורה ואתמחי גברא לדון ולהורות, ויראת ה' היא אוצרו". וכך הדגיש בברכ"ה ח"ד ג, כט, שיודע להורות. אמנם נלענ"ד שתחומי התורה רחבים, ובכל אחד מן
    התחומים, אם הוא חכם מופלג, שחבריו מכירים בגדולתו ולמדים ממנו, צריך לברך. לפיכך מברכים גם על מי שנודע כמעמיק מופלג בפנימיות התורה, או במקרא, או בלמדנות, אף
    שבדרך כלל אינו רגיל להורות.
</p>
<p dir="RTL">
    במדע, מי שהוכר על ידי חבריו כמדען חשוב. ובפס"ת רכד, ה, הבין מהמ"ב רכד, י, שכתב בשם הפמ"ג שהכוונה לחכם בשבע חכמות, שרק הבקיא בכולם נחשב חכם. אבל נראה שכוונת
    המ"ב לומר שחכם הכוונה באחת החכמות הללו, ולא בחכמת דתם, כפי שכתב בהמשך. וכ"כ באהלך באמיתך יד, הערה ז, ובשער העין יח, ב.
</p>
<p dir="RTL">
    יש להוסיף עוד, כי הכל לפי המקובל על בני אדם ולא לפי האמת המוחלטת. לכן גם על חכמים שלפני אלף שנה בירכו, למרות שיסודות רבים מחכמתם נתגלו במשך הזמן כמוטעים.
    ולא היתה הברכה שבירכו עליהם לבטלה, כי הם אכן היו חכמים מופלגים ביחס לזמנם. לכן מי שראה את ניוטון ובירך נהג כהלכה, אף שלאחר מכן התברר שהיו טעויות בדבריו.
    וכן מברכים כיום על חכמי ימינו, אף שמסתבר שבעוד כמה דורות, יתברר שטעו בדברים רבים.
</p>
<a name="79"></a><h2 dir="RTL">
    חכם המתגורר באותה העיר
</h2>
<a name="0"></a><h1 dir="RTL">
</h1>
<p dir="RTL">
    עיין לעיל בהקדמה כלל ג' שהבאתי מגדולות אלישע רכד, ד, לעניין ת"ח גדול שגר בעיר, שעפ"י א"ר, גם אם לא ראהו שלושים יום, כיוון שרוב האנשים שם ראוהו, לא יברך.
    וכדעת א"ר כתב בנהר שלום ופמ"ג. וגם במ"ב רכד, ג, הביא דברי הא"ר. וכך נראה להלכה. אמנם נראה שהכוונה לחכם שיוצא ובא, ורבים רגילים לראותו, והעיר בינונית. אבל
    אם הוא ממעט לצאת והעיר גדולה כירושלים, ודאי שאין ראייתו נחשבת לשגרתית למי שאינם גרים בשכונתו, ועליהם לברך עליו.
</p>
<a name="80"></a><h2 dir="RTL">
    החליף הברכה שבין חכמי ישראל ואומות העולם
</h2>
<a name="0"></a><h1 dir="RTL">
</h1>
<p dir="RTL">
    כתב אהלך באמיתך יד, א, טעה ובירך על חכם מישראל "שנתן מחכמתו לבשר ודם" יצא בדיעבד, כי עיקר העניין נאמר. ואם אמר על חכם מאומות העולם "שחלק מחכמתו" יצא.
</p>
<p dir="RTL">
    וצ"ע מה הדין אם אמר על חכם מאומות העולם "ליראיו". ובשער העין יח, הערה ב כתב שמסתבר שלא יצא, כי אין שם 'יראיו' מתאים לו. ע"כ. וצ"ע. ונראה שאם הגוי ידוע כירא
    שמיים, אפשר שיצא.
</p>
<a name="81"></a><h2 dir="RTL">
    כיצד מברכים על יהודי החכם בחכמות חיצוניות
</h2>
<a name="0"></a><h1 dir="RTL">
</h1>
<p dir="RTL">
    במהדורה קמא כתבתי: ונשאלת השאלה מה צריך לברך כשרואים חכם יהודי שאינו מצטיין בחכמת התורה, אולם בחכמות חיצוניות גילה גאונות. האם לברך עליו "שחלק מחכמתו
    ליראיו" כפי שמברכים על חכם יהודי, או שמא ברכה זו נתקנה דווקא לחכמים בחכמת התורה, ואזי יש לברך עליו "שנתן מחכמתו לבשר ודם". במילים אחרות, האם ההבדל שבין
    הברכה על חכם יהודי לגוי נובע מההבדל היסודי בין עם ישראל, שנקראים בנים לה', לבין שאר אומות העולם, ואזי גם על חכם יהודי בחכמות חיצוניות יברכו "שחלק מחכמתו
    ליראיו" (התעוררות תשובה א, ס; אהלך באמיתך יד, ב). או שההבדל נובע מההבדל שבין חכמת התורה לחכמות חיצוניות, ולפי זה על חכם יהודי בחכמות חיצוניות יברכו "שנתן
    מחכמתו לבשר ודם" (גדולות אלישע רכד, ח). למעשה, בשני הנוסחים יוצאים ידי חובה (בתנאי שהוא ירא שמיים), ולכן רשאי המברך להחליט באיזה נוסח יברך. ונראה שאם החכם
    היהודי הוא ירא שמיים, אזי חכמתו קשורה גם היא לקודש, ונכון לברך עליו "שחלק מחכמתו ליראיו", ואם אינו ירא שמיים, הרי חכמתו כחכמי הגויים, ונכון לברך עליו "שנתן
    מחכמתו לבשר ודם" (עיין בפניני הלכה "העם והארץ" ו, יג).
</p>
<p dir="RTL">
    ומ"מ אין לקבל כלל את הדעה המובאת בדברי יציב יו"ד קמא, שאסור ליהודי ללמוד חכמות חיצוניות, וממילא על חכם ישראל בחכמות חיצוניות אין לברך, כי הוא נגד רצון
    הבורא. ועיין בפניני הלכה ליקוטים א' א, יד-טו, על ערך לימודי חול. ועצם הברכה שמברכים על חכמות חיצוניות מראה שיש ערך רב לחכמה חיצונית, שהיא נקראת חכמתו יתברך
    והוא נתן אותה לבשר ודם.
</p>
<a name="82"></a><h2 dir="RTL">
    הלכה יט - מלך רשע
</h2>
<a name="0"></a><h1 dir="RTL">
</h1>
<p dir="RTL">
    עיין בחזון עובדיה ע' תיא-תיב, שהביא את הסברות של הפוסקים שלא לברך על מלך רשע, ומפני שחשש לדעתם כתב לברך עליהם בלא שם ומלכות. אולם כתבתי בהערה 9, שמברכים על
    מלך רשע, שכ"כ רבים מהאחרונים. ועוד, שכמעט ולא היו בגויים מלכים צדיקים, שבנוסף לכך שהיו עובדי עבודה זרה, לא נמנעו משפיכות דמים, גזל וניאוף. ובכל זאת אמרו
    חכמים לברך עליהם. ורק אם היה המלך רשע כל כך עד שמן הדין למרוד בו, לכל הפחות אין להכיר במלכותו ולברך עליו, וזה כאשר הרשיע מעל ומעבר למקובל. וכן לעניין "דינא
    דמלכותא דינא" למדנו (פניני הלכה העם והארץ ו, ב), שאין דינו דין אלא גזלנות.
</p>
<p dir="RTL">
    והסוברים שאין לברך על מלך רשע, הביאו ראיה מגמ' זבחים קב, א, שדעת ר' יוחנן שאמר ה' למשה להעיז פנים בפרעה, כי הוא רשע. ולריש לקיש אמר לו לכבדו הואיל והוא
    מלך. ומקובל שהלכה כר' יוחנן. אלא שיש להשיב, שפרעה היה רשע נורא, שגזר גזירה שלא היה דומה לה בעולם. ומן הדין היה למרוד בו לפי דעת ר' יוחנן. ועוד רצו להביא
    ראיה מדברי אלישע הנביא, שאמר למלך יהורם בן אחאב: "לולי פני יהושפט מלך יהודה אני נושא, אם אביט אליך ואם אראך". הרי שלא נהג בו כבוד. אלא שיש להשיב, שאכן כלפי
    מלכי ישראל התביעה גדולה יותר, וכפי שכתבתי בהערה. ולסוברים שגם על מלך ישראל רשע מברכים, אפשר לבאר שחובת הנביא להוכיחו ובאותו זמן אינו מכבדו.
</p>
<a name="83"></a><h2 dir="RTL">
    הגר בעיר המלוכה
</h2>
<a name="0"></a><h1 dir="RTL">
</h1>
<p dir="RTL">
    כתב במור וקציעה, שגם הגרים בעיר המלוכה, מברכים על המלך אם לא ראו אותו שלושים יום. ובדברי האדר"ת שציטטתי בהערה 1, כתב שאינו מברך. וכמובן שהכל תלוי בשכיחות
    יציאתו של המלך אל העם, שאם בקלות יכולים לראותו, אין מברכים. ואם אין רואים אותו בקלות - מברכים.
</p>
<a name="84"></a><h2 dir="RTL">
    הלכה כ - האם בגדים מיוחדים מעכבים
</h2>
<a name="0"></a><h1 dir="RTL">
</h1>
<p dir="RTL">
    בשו"ת נבחר מכסף ג', כתב שרק אם הוא בבגדי מלכותו מברכים עליו, אבל אם התחפש לאחד העם, אין מברכים עליו. ורבים הסכימו לדבריו, כמובא ביחו"ד ב, כח, וברכ"ה ח"ד ג,
    90. והוסיף בברכ"ה שאפשר שגם אם הוא מוקף בשומרים, אף שאינו לובש בגדים מיוחדים, מברכים עליו. ובחזון עובדיה (ע' תיב) כתב במפורש שמברכים על נשיא ארה"ב, והוא
    לבוש בחליפה רגילה. וכן מסופר על הרב הרצוג שבירך על נשיא ארה"ב (מלכות יהודה וישראל ע' 122). ולא יתכן שבגדים מיוחדים יעכבו, כי הרי הכל תלוי בכבוד, וכיום
    הכבוד הוא בלבוש מחויט ותו לא. ולכן כשהוא מופיע כנשיא, עם פמליה, על פי כללי הטכס, מברכים עליו. וכשהוא נמצא בחוותו או באירוע משפחתי פרטי, אין לברך עליו.
    ונראה שזו כוונת שו"ת נבחר מכסף.
</p>
<p dir="RTL">
    כתב בצל החכמה ב, יט, שאם האשה היא המלכה, יברך עליה ולא על בעלה. וכך כתב בהרחבה בחזון עובדיה (ברכות הראיה ע' תיד).
</p>
<p dir="RTL">
    אמנם למעשה כתבתי שנראה שלא לברך על מנהיגים דמוקרטיים. ולא רק מחמת ספק ברכות להקל, אלא מפני שהמדינות הדמוקרטיות נוצרו על ידי מאבק ממושך של דורות, שכל מגמתו
    היתה לבטל את המלכות או לכל הפחות את סמכותם. ואיך אפשר לומר אחר כל זה שלא עשו כלום, והמנהיגים של היום כמלכים של פעם?!
</p>
<a name="85"></a><h2 dir="RTL">
    הלכה כא - ראיית בית קברות אחר
</h2>
<a name="0"></a><h1 dir="RTL">
</h1>
<p dir="RTL">
    לדעת שו"ע הרב (סדר ברכות הנהנין יג, יג), אין לברך על ראיית בית-קברות אחר בתוך שלושים יום, וכן דעת פתח-הדביר ומטה-יהודה על סימן רכ"ד. אולם לדעת מאמר-מרדכי
    וברכי-יוסף ורוב הפוסקים, מברכים על כל בית קברות לחוד. וכ"כ במ"ב יז, כדעה העיקרית (אמנם ציין לעיין בדברי 'עמודי אור' שדעתו שלא לברך). וכ"כ בילקוט-יוסף ח"ז,
    ו, כא, שיש לברך על בית קברות אחר. ובפס"ת רכד, יא, כתב שהנוהג לברך על כל בית קברות לחוד נוהג כהוגן לפי הרבה מגדולי ישראל, והזכיר שמותם בהערה 58. ומשמע שגם
    אם יראה את בית הקברות האחר באותו יום יברך שוב (וכ"כ בשולחן הטהור רכה, ה).
</p>
<p dir="RTL">
    אמנם כתבו בשו"ת בצל החכמה ה, פד (ובספרו אהלך באמיתך יח, ז-יב), וברכ"ה ח"ד ד, מב, שאם הוא הולך לטיול ופוקד קברי צדיקים, שיברך ברכה אחת על כל מה שיראה באותו
    יום, אבל על מה שיראה ביום למחרת יברך שוב. ויש לבאר, שאם מגמתו לפקוד קברים, כל מה שיראה באותו יום שייך לאותה המגמה, ולכן יברך ברכה אחת על כל מה שיראה באותו
    יום. ועוד, שהואיל והוא מתכנן לילך לעוד בית קברות, הרי זה דומה לברקים ורעמים שמאותה סופה, שברכה אחת מועילה לכל מה שיראה וישמע באותו יום (כמבואר בהלכה ז).
    ואין להקשות מנופים אחרים, כי הם באמת נפרדים לגמרי, והברכה על הנוף עצמו, ואילו כאן הברכה על כלל המתים ולאו דווקא על אלה הקבורים לפניו.
</p>
<a name="86"></a><h2 dir="RTL">
    אם נוסף בבית הקברות עוד קבר
</h2>
<a name="0"></a><h1 dir="RTL">
</h1>
<p dir="RTL">
    כתב הרדב"ז (ח"ג תקסט), שאם נוסף בבית-הקברות עוד קבר מעת הראייה הקודמת, אף אם לא עברו שלושים יום, יש לברך שוב, מפני שמספר הקברים השתנה, והברכה שבירך בפעם
    הראשונה היתה על המספר הקודם. וכך כתב למעשה בברכ"ה (ח"ד ד, 146, ושם ציטט דברי הרדב"ז וביארם). וכ"כ בפס"ת רכד, יא. אמנם הזכיר בשם הגרש"ז אויערבאך בהליכות
    שלמה כג, לד, שיברך רק אם הוא עומד ליד הקבר החדש ורואה את מקומו. ובברכ"ה ד, 152, כתב שאפילו אינו יודע היכן הקבר הזה, מברך. ולכן על סתם בית קברות פעיל, כל
    שבא אפילו למחרת - יברך, שמסתבר שנוסף בו עוד קבר.
</p>
<a name="87"></a><h2 dir="RTL">
    מי שלא בירך בראייתו הראשונה האם יברך כשיראה למחרת
</h2>
<a name="0"></a><h1 dir="RTL">
</h1>
<p dir="RTL">
    עיין בהקדמה לפרק כלל ה', שנפסק להלכה, שאם לא בירך בעת הראייה הראשונה, שוב לא יברך בראייה השנייה אם לא עברו שלושים יום. אמנם לעניין בית קברות כתבתי, שאם
    בתחילה יראה אותו מבחוץ בלא התבוננות - לא יברך, ואם אח"כ יכנס לתוכו, למרות שלא עברו שלושים יום - יברך. וכמה טעמים מצטרפים לכך: א) אפשר להחשיב את הרואה בית
    קברות בלא התבוננות, כמי שלא ראה. ב) מן הסתם בינתיים קברו שם עוד מת. ג) יש לצרף את דעת הסוברים, שאם לא בירך בראייה הראשונה, גם אם לא עברו שלושים יום צריך
    לברך בעת שיראה בשנית. ד) מן הסתם לא ראה מהכביש את כל הקברים, ואפשר שיש חידוש בראייתו אותם. (אמנם אם בית הקברות גדול שכבר אין קוברים בו יותר מתים, וביום
    הראשון שכח לברך, למחרת כשיבוא לחלקות אחרות ויראה עוד קברים, בוודאי לא יברך עליהם, הואיל והיה שם בתוך שלושים יום ובקלות יכל לראותם).
</p>
<a name="88"></a><h2 dir="RTL">
    הלכה כב - בתי ישראל שנחרבו
</h2>
<a name="0"></a><h1 dir="RTL">
</h1>
<p dir="RTL">
    יש לשאול האם כאשר רואים את שרידי הבתים מישוב יהודי בימי הבית השני ואחריו, כמו הבית השרוף בירושלים, ותילי חורבות שבציפורי ואושא, האם יברך "דיין האמת".
    ונלענ"ד שעל ראיית המקום שנחרב באופן כללי בוודאי אין לברך. שכן מוכח ממה שלמדנו שהרואה ערי יהודה וירושלים בחורבנן צריך לקרוע, ולא אמרו שצריך לברך 'דיין האמת'
    (שו"ע תקסא, א-ב). שאם היה צריך גם לברך על ראיית ערי יהודה וישראל בחורבנן, היה צריך לציין זאת. אמנם לגבי הרואה את תילי הבתים עצמם עדיין צ"ע. ואף שנלענ"ד שגם
    מי שמתרגש מראייתם לא יברך, אין לי ראייה לזה. ואולי כדי שישאר הצער על חורבן הבתים ויברכו על ראייתם, צריך שעוד יזכרו את יושביהם. וכעין מה שמסופר בגמרא (ברכות
    נח, ב) על בית רב חנא בר חנילאי.
</p>
<a name="89"></a><h2 dir="RTL">
    מציב גבול אלמנה
</h2>
<a name="0"></a><h1 dir="RTL">
</h1>
<p dir="RTL">
    ברכות נח, ב: "תנו רבנן: הרואה בתי ישראל בישובן אומר - ברוך מציב גבול אלמנה, בחורבנן אומר - ברוך דיין האמת. בתי אומות העולם, בישובן אומר (משלי טו): בית גאים
    יסח ה', בחורבנן אומר (תהלים צד): אל נקמות ה' אל נקמות הופיע".
</p>
<a name="90"></a><h2 dir="RTL">
    מהם בתי ישראל בישובן
</h2>
<a name="0"></a><h1 dir="RTL">
</h1>
<p dir="RTL">
    בברייתא מבואר: "בתי ישראל בישובן" משמע בהיותן מיישבים את ארץ ישראל. וכך כתב ר"ח, רמב"ם (הל' ברכות י, י), וכך פירש רש"י, כגון בימי בית שני, וכ"כ בב"י ושו"ע
    רכד, י. לעומתם הרי"ף כתב: "הרואה בתי כנסיות של ישראל בישובן", וביאר הא"ר, שלשיטתו אף על בתי כנסיות שבחו"ל מברכים.
</p>
<a name="91"></a><h2 dir="RTL">
    אימתי נחשב הצבת גבול אלמנה
</h2>
<a name="0"></a><h1 dir="RTL">
</h1>
<p dir="RTL">
    ממסקנת ב"י עולה שעיקר הברכה נתקנה בא"י, אלא שהוסיף שמשמע שהכוונה בזמן הבית. וכ"כ בט"ז רכד, ב, בשמו: "שאין מברכים על בתי ישראל אלא אם כן היו בא"י ובזמן
    הבית. וזה גם כן כוונת רש"י וכו'". ובמשב"ז ב, הסיק למעשה, שכאשר המקדש חרב יש לומר את הברכה בלא שם ומלכות.
</p>
<p dir="RTL">
    ולא יתכן להבין שמברכים על בתי ישראל בזמן המקדש בלבד, שהרי דברי הגמרא נאמרו לאחר החורבן, והגמרא לא ציינה שזה דווקא בזמן הבית. וכן הראשונים והאחרונים לא כתבו
    כך. וגם מה שכתב שזו כוונת רש"י לא יתכן, שרש"י כתב: "כגון בישוב בית שני". ולא כתב "בזמן בית שני" אלא "בישוב", כלומר שהדוגמא מבית שני היא דוגמא בחזרת היהודים
    לגבולם ולישיבתם בארצם. ונראה שכוונתו לומר, שבעת שהיהודים חיו בארץ בהשפלה, לא בירכו, כי לא היתה ישיבתם מבוססת ולא היתה בה נחמה, וכפי שכתב הב"י: "ויותר נראה
    לומר דבתי ישראל בישובן היינו כשישראל מיושבים בלא שטן ולא פגע רע". ואח"כ כתב: "ואפשר שאע"פ שישראל מיושבים בתוקף וגבורה בקצת מקומות, אין מברכין עליהם, אלא אם
    כן היו בארץ ישראל ובזמן הבית, ונראה שזו היתה כוונת רש"י גם כן במה שכתב כגון בישוב בית שני". ונראה שכוונתו לומר שאם במקרה היו מיושבים במקום אחד בתוקף
    וגבורה, בגלל מעמדם האישי של אותם הגרים שם, או מפני שבמקרה השלטון עמד לצידם. כל זמן שאין זה מבטא מצב כללי של תהליך התיישבות וחזרה לארץ, אין מברכים. ולכן
    ציטט אח"כ את רש"י שכתב "כגון בישוב בית שני", היינו לאו דווקא בזמן הבית, אלא "כגון".
</p>
<a name="92"></a><h2 dir="RTL">
    הסברת דברי הרי"ף
</h2>
<a name="0"></a><h1 dir="RTL">
</h1>
<p dir="RTL">
    הרצי"ה בהערות לעולת ראיה ח"ב ע' תכב, ביאר את הרי"ף, שכתב: "הרואה בתי כנסיות של ישראל מברך וכו'", שבביהכ"נ יש תשלומים לעיקר ישובם של ישראל שהוא בארץ ישראל,
    וכדאמר ר' יוחנן (ברכות ח, א), שזה מה שהועיל לזקנים בחו"ל להאריך ימים. והיה רגיל לומר על זה, שבית הכנסת הוא כמו שגרירות של א"י, 'אקס טריטוריה'. הרי שאפילו
    לרי"ף כל עניינה של ברכה זו הוא על ישוב הארץ והנמשך ממנה (ע' פניני הלכה ליקוטים א' ו, א-ג).
</p>
<p dir="RTL">
    ועיין בספרו של הרב יהודה זולדן "מלכות יהודה וישראל" ע' 427-435, ושם הסביר בדעת הרי"ף, שעל ידי בית הכנסת מתגלה ערך התקבצותם יחד ולא כאוסף מקרי של בתי יהודים
    בלבד.
</p>
<p dir="RTL">
    למעשה, דעת רוה"פ שעל בית כנסת שבחו"ל אין לברך. אמנם הרב יהודה אסאד, כתב לברך בחנוכת בית כנסת בחו"ל (יהודה יעלה יו"ד א, רעז. וכ"כ בשולחן הטהור רכה, ה). אולם
    שאר הפוסקים כתבו לומר את הברכה בלא שם ומלכות.
</p>
<a name="93"></a><h2 dir="RTL">
    למסקנה צריך לברך
</h2>
<a name="0"></a><h1 dir="RTL">
</h1>
<p dir="RTL">
    במ"ב רכד, יד, הביא את דעת רש"י ולעומתו הרי"ף וא"ר שחשש לדבריו. ומשמע שעל בית כנסת שבישוב בארץ ישראל, יברכו לכל הדעות. ולכך נטה בעשה לך רב ח"ד ה, והביא את
    מנהגו של הרצי"ה לברך. אמנם כתב שלא רצה לכתוב זאת בספרו 'מקור חיים', שהוא דבר חידוש.
</p>
<p dir="RTL">
    בשיחות הרצי"ה ויקרא עמודים 288-290 מובאים דברי הרצי"ה בהרחבה אודות חיוב הברכה בארץ ישראל, ושאין בית הכנסת מעכב. ושם בע' 289: "יש כמה שחששו לברך בגלל דברי
    הרי"ף. אבל נוסחתו של הרי"ף אינה מוזכרת ברש"י. גם הרמב"ם (ברכות י, י) מביא את לשון הגמרא בלי שום תוספת הערה, והשולחן ערוך מעתיק את דברי רש"י כלשונם. אם כן,
    אפשר לסמוך על שלושה עמודי עולם אלה ולברך. יש מצבים בהם פחד מברכה לבטלה נמשך מחסרון שלמות באמונה. ספקות בברכות - ספקות באמונה. 'הוודאי שמו כן תהילתו'. מספר
    פעמים זכיתי להיות מוזמן בישוב חדש לאסיפה או לחגיגה. לכתחילה היה ראוי לברך מיד משום הידור מצווה. מכל מקום התעכבתי קצת, מכיוון שעל פי רוב מבקשים ממני לדבר,
    ואז בירכתי בקול רם וברבים, בשם ומלכות, בשביל הפרסומא, והודעתי שמי שרוצה, יכול לצאת ידי חובה בברכתי".
</p>
<a name="94"></a><h2 dir="RTL">
    מנהג גדולי ישראל לברך 'מציב גבול אלמנה'
</h2>
<a name="0"></a><h1 dir="RTL">
</h1>
<p dir="RTL">
    מסופר בשרי התורה (אלפסי) ע' 347 שהרב שמואל סלנט, רבה של ירושלים בירך בשם ומלכות על ראיית פתח תקווה. וכן מובא בשיחות הרצי"ה ויקרא ע' 291 על רבי מרדכי גימפל
    יפה, שביקר ביהוד (בימי העלייה הראשונה), ואמרו לו שבני הישוב אינם שלימים כל כך בקיום מצוות, אלא מתנהגים בחוצפא דעקבתא. אמר: "לא אאמין עד שאראה בעצמי". ואחר
    שראה אמר: "אמנם אלמנה חצופה במקצת, ועל כל פנים "ברוך אתה ה' אלוהינו מלך העולם מציב גבול אלמנה".
</p>
<p dir="RTL">
    בעיתון חבצלת תרמ"ה, מתוארת כניסתם של עולי תימן לבתים בכפר השילוח, ובאותו אירוע ראשי כולל הספרדים וראשי חברת "עזרת נידחים" בירכו בשם ומלכות 'מציב גבול
    אלמנה'.
</p>
<p dir="RTL">
    ר' חנן פורת סיפר שהרב אונטרמן (הרב הראשי לישראל), כשביקר בכפר עציון בראשית התיישבותו אחר מלחמת ששת הימים, בירך בבית הכנסת כשעוד היה בפחון.
</p>
<p dir="RTL">
    הרב הדרי העיד כי הרצי"ה בירך לפני כארבעים וחמש שנים בגבעת וושינגטון, בפדיון הבן של בנו של הרב דניאל שילה. בעיטורי כהנים 90, סיפר הרב ראובן הילר, שהרצי"ה בא
    לברית מילה של תלמיד בנווה יעקב, ובירך.
</p>
<a name="95"></a><h2 dir="RTL">
    האם לברך כל שלושים יום
</h2>
<a name="0"></a><h1 dir="RTL">
</h1>
<p dir="RTL">
    בשיחות הרצי"ה (ויקרא ע' 290): "שאלה: האם יש לברך כל שלושים יום או רק בפעם הראשונה? תשובה: בהתחלת פרק הרואה, התוספות אומרים שכל ברכות הראייה נאמרות כל
    שלושים יום, מ"מ פה יש מקום לומר שזה יהיה רק בפעם הראשונה. יש מקום לבירורים בעניין זה. יש צורך במחקרים דקים מאוד לגבי מצבי ההרגשות. אם נאמר שהברכה מצד
    השמחה, אז היא צריכה להיות טריה וחדשה... יש גם מקום לומר שבדבר המתחדש מזמן לזמן גם השמחה מתחדשת. על כל פנים לגבי 'מציב גבול אלמנה' נראה שיש לברך כל שלושים
    יום אם לא ראה בינתיים".
</p>
<p dir="RTL">
    והשתדלתי לילך לפי קו ההסברה שהתווה מו"ר בסוגיה זו. ולכן, בכל מקום שהכרח הוא שיהיו מודעים להצבת גבול האלמנה - מברכים, בין מתרגשים ובין לא מתרגשים. ובמקום
    שכבר מיושב זמן רב אבל עדיין ניכר בו ערך ההתיישבות, כי הוא באזורים שעדיין צריכים חיזוק, מברכים בפעם הראשונה, כדוגמת שמברכים פעם אחת בלבד על ראיית בריות נאות
    ומשונות (שו"ע רכה, ט-י). ורק המתרגשים ומתפעלים, מברכים כפי שצריך לברך מעיקר הדין, כל שלושים יום. ובמיוחד כאשר מתפעלים מתוספת שכונה, נכון לברך אחר שעברו
    שלושים יום שלא ראו את הישוב.
</p>
<p dir="RTL">
    ובישובים חדשים, שההתחדשות ניכרת בהם יותר, נכון לברך אחר שלושים יום, ובכל אופן מי שאינו מתרגש, לכל הפחות אם יראה תוספת בתים - יברך.
</p>
<a name="96"></a><h2 dir="RTL">
    האם מברכים על ישוב שהממשלה החליטה להורסו
</h2>
<a name="0"></a><h1 dir="RTL">
</h1>
<p dir="RTL">
    עיין במה שכתבתי בשם מו"ר הרב שפירא זצ"ל, שמברכים על ישובים גם כשהם מאוימים מטילים או שהממשלה זוממת למוסרם לערבים. אבל נראה שאם כבר הוחלט לעקור ישוב,
    ועומדים לקיים את ההחלטה, אף שעדיין מקווים לנס, אין לברך על אותו הישוב.
</p>
<a name="97"></a><h2 dir="RTL">
    הלכה כה - האם הברכה רשות או חובה
</h2>
<a name="0"></a><h1 dir="RTL">
</h1>
<p dir="RTL">
    בפשטות ברכת "שעשה לי נס" היא חובה, וכ"כ מאירי, רא"ש, טור ושו"ע ריח, ד. אולם הראב"ד סובר שברכה זו רשות, וכ"כ רשב"א, ריטב"א, מכתם.
</p>
<a name="98"></a><h2 dir="RTL">
    האם יברך מיד בעת הצלתו
</h2>
<a name="0"></a><h1 dir="RTL">
</h1>
<p dir="RTL">
    כתב בשו"ת איש מצליח ח"ב או"ח יא, א, שיברך מיד בעת הצלתו, שאין סברה לחייבו לאחר שלושים יום ולא בעת הצלתו. וכ"כ בברכ"ה ח"ד ו, 148. מנגד כתב הפמ"ג (ריט, א"א
    י) בדעת המ"א, שבעת ההצלה אין מברכים. וכ"כ במ"ב ריח, טו. וכך נראה למעשה. והסברה שעל עצם ההצלה מברכים 'הגומל'. ועוד, שקשה לקבוע מיד לאחר ההצלה אם היה כאן נס,
    ואף כתבתי שצריך לשאול חכם על זה, מפני שיש אנשים שנוטים להפריז, ויש שנוטים למעט, ולכן צריך לבחון את הדבר על ידי חכם ומומחים לדבר.
</p>
<a name="99"></a><h2 dir="RTL">
    מי שנעשו לו כמה ניסים
</h2>
<a name="0"></a><h1 dir="RTL">
</h1>
<p dir="RTL">
    בברכות נד, א, משמע שמי שנעשו לו כמה ניסים מזכיר את כולם בברכה, והזכרתם על ידי המקום או מילה שרומזת לנס, כגון "שעשה לי נס בערבות ובגמל". וכ"כ הרא"ש, ריא"ז
    ושו"ע ריח, ה. אולם רבי יהודה החסיד כתב שהזכרת שאר המקומות היא רשות. והרי"ף והרמב"ם (ברכות י, ט) השמיטו עניין זה לחלוטין. והסביר שם הכסף משנה, שלדעתם הזכרת
    שאר הניסים היא רשות, ולכן לא כתבוה להלכה. ולכן כתבתי לשון 'טוב'.
</p>
<p dir="RTL">
    ולגבי הצאצאים, כתב במ"א ריח, ז, שאינם צריכים להזכיר את שאר המקומות, ולא"ר ופמ"ג צריך להזכיר. וכתב בשעה"צ יב, שכיוון שעיקר דין זה חומרא בעלמא, בוודאי אין
    חובה על הצאצאים להזכיר את שאר המקומות.
</p>
<a name="100"></a><h2 dir="RTL">
    עד כמה דורות מברכים
</h2>
<a name="0"></a><h1 dir="RTL">
</h1>
<p dir="RTL">
    אף שבגמרא ברכות נד, א, שלפנינו מובא: "אניסא דיחיד איהו חייב לברוכי". גרסו הגאונים, הרי"ף, הרמב"ם, רשב"א ועוד ראשונים: "איהו ובריה ובר בריה".
</p>
<p dir="RTL">
    ונחלקו הראשונים בדין הנינים ואילך, לרשב"א וריטב"א מברכים, ולמאירי וריבב"ן אין מברכים. ופסק בשו"ע ריח, ד, שמברכים עד סוף הדורות. וכ"כ מ"א ו, שאף אלה שנולדו
    לפני הנס, הם וצאצאיהם עד סוף כל הדורות יברכו. וכ"כ ברכ"י וסדבה"נ יג, א. לעומת זאת כתב א"ר ד, שאלה שנולדו לפני הנס, רק עד הנכד מברכים. אבל מהנינים ואילך
    אינם מברכים. והטעם, שהבן והנכד שותפים בשמחה, אף שנולדו לפני כן. אבל הנינים אינם שותפים כל כך, ורק אם זכו להיוולד על ידי הנס, צריכים לברך. וכ"כ פמ"ג, מ"ב
    ריח, טז, ערוה"ש ו, ואחרוני זמננו.
</p>
<p dir="RTL">
    ולכאורה קשה, שאיננו רואים בפועל צאצאים של אבות קדמונים שמברכים על ניסיהם. ויתכן שבעקבות טלטולי הגלויות נשכחו מקומות הניסים. ועוד, שרק 'הרואה' היינו המתפעל
    מברך, ויתכן שאחר שעברו שנים רבות, נשכח העניין ואין ממנו יותר התפעלות, ופסקו מלברך. ויש לצרף לכך את דעת הראב"ד ודעימיה, שסוברים שברכה זו היא רשות.
</p>
<a name="101"></a><h2 dir="RTL">
    האם אב יברך על נס של בנו
</h2>
<a name="0"></a><h1 dir="RTL">
</h1>
<p dir="RTL">
    לדעת המכתם, מאורות ורשב"ץ, האב מברך על מקום נס של בנו, והטעם, כפי הנראה, כי הוא שמח בזה מאוד. לעומת זאת כתב האבודרהם (הל' ברכות שער שמיני) שאין לברך. וכ"כ
    בבאו"ה 'וכל'.
</p>
<div style="display:none;">
    <br clear="all"/>
    <hr align="right" size="1" width="33%"/>
    <div id="ftn1">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Desktop/%D7%94%D7%A8%D7%97%D7%91%D7%95%D7%AA/%D7%AA%D7%95%D7%A1%D7%A4%D7%95%D7%AA%20%D7%99%D7%93-%D7%98%D7%95.doc#_ftnref1"
                name="_ftn1"
                title=""
            >
                [1]
            </a>
            . עיין בשער העין בחלק העיונים סימן יב, ביאור רחב לזה, ורוב דבריו מוסכמים. וגם הוא כתב, שהא"ר מסכים שאם בן המקום נסע לשלושים יום, כשיחזור יברך.
        </p>
        <p dir="RTL">
            ושם הביא מספר זכרון בצלאל לרב דבליצקי סי' לח, ה, שקירב בין דברי הא"ר לעולת תמיד, שלדעתו הא"ר חשש שמא בן המקום יחשוב שעברו שלושים יום ובאמת לא עברו,
            ויברך בחינם, לכן גם אם הוא חושב שעברו שלושים יום, לא יברך. (ודומה לנשים שלא יברכו על ספירת העומר). אבל אין נראה שלכך התכוון, אלא העיקר שאין לבן
            המקום התפעלות והתחדשות מהראייה שכל בני המקום רגילים בה.
        </p>
        <p dir="RTL">
            ועוד עיין בשער העין שם, שהביא מדברי האדר"ת לעניין קריעה על ירושלים, ש"עצם הקריעה לתושבי ירושלים אחר שלושים יום הוא חומרא יתירה שהמציא הרדב"ז (ב,
            תרמו)". והמשיך לכתוב, שבתחילה נהג שלא יעברו עליו שלושים בלא שיראה את מקום המקדש, אבל אח"כ כשהכביד עליו הדרך מפני חולשתו, לא הקפיד בזה, ואע"פ כן נהג
            שלא לקרוע, מפני "שכל הדר בעיר וביכולתו לראות הוא כאילו ראה. הגע בעצמך, אם יראה חבירו החביב עליו שדר עימו בעיר אחת אחר ל' יום, או בעיר המלוכה כשיראה
            את המלך, וכי נאמר שיברך בכל שלושים יום, אלא ודאי רק כשבא מעיר אחרת הדין כן והכא נמי כן". ותמה עליו שם בשער העין, הרי כתב שהתקשה ללכת, ואילו דינו של
            הא"ר שלא יברך הוא מפני שבקל רואהו. ולענ"ד לא הבין נכון, כי העיקר הוא שאין ראיית מקום המקדש נחשבת שם לדבר חידוש, הואיל ורבים רגילים לראותו בקלות.
            וכפי שהוא עצמו הביא אח"כ מדברי הגרש"ז אויערבאך בהליכות שלמה כג, כח, שהגר סמוך לים לא יברך אף אם עברו עליו שלושים יום שלא ראהו, שזה דומה לאנשי
            ירושלים לעניין קריעה על המקדש. (אמנם הזכיר שדעת הרב אלישיב שגם אנשי ירושלים צריכים לקרוע אם לא ראו מקום המקדש שלושים יום). ומ"מ לפי מה שכתבתי
            הדברים ברורים, שכל שאינו נחשב לדבר חידוש לאנשי המקום, כי רובם יכולים לראותו בקלות, גם אם אחד מהם, לא ראה אותו שלושים יום, אינו מברך.
        </p>
        <p dir="RTL">
            ונלענ"ד שכיום שהנסיעות תכופות, אפשר להקל אף למתגוררים מחוץ לירושלים ופוקדים אותה תדיר, שאינם צריכים לקרוע אם לא ראו את מקום המקדש שלושים יום. ונראה
            לענ"ד שדין ירושלים שונה מדין שאר מראות, כי מצד הזיכרון הרי זוכרים את ירושלים בכל התפילות וברכת המזון, ולכן ראייתה נחשבת חדשה רק למי שממש אינו רגיל
            בה, כמו הבא מחוץ לארץ או מי שאינו בא כמעט לירושלים.
        </p>
    </div>
    <div id="ftn2">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Desktop/%D7%94%D7%A8%D7%97%D7%91%D7%95%D7%AA/%D7%AA%D7%95%D7%A1%D7%A4%D7%95%D7%AA%20%D7%99%D7%93-%D7%98%D7%95.doc#_ftnref2"
                name="_ftn2"
                title=""
            >
                [2]
            </a>
            . כך דעת עולת תמיד (רכו, א), נשמ"א (סג, א), דעת תורה (רכו), קיצוש"ע (ס, א), ספר החיים לגר"ש קלוגר (רכו), קצוה"ש (סו, בדה"ש יח).
        </p>
    </div>
    <div id="ftn3">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Desktop/%D7%94%D7%A8%D7%97%D7%91%D7%95%D7%AA/%D7%AA%D7%95%D7%A1%D7%A4%D7%95%D7%AA%20%D7%99%D7%93-%D7%98%D7%95.doc#_ftnref3"
                name="_ftn3"
                title=""
            >
                [3]
            </a>
            . כ"כ רדב"ז (א, שיט), וחשש לדעתו בשכנה"ג (רכה הגב"י א). וכ"כ מ"א (רכה, ט), הלק"ט (א, רלו), ועוד פוסקים רבים.
        </p>
    </div>
    <div id="ftn4">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Desktop/%D7%94%D7%A8%D7%97%D7%91%D7%95%D7%AA/%D7%AA%D7%95%D7%A1%D7%A4%D7%95%D7%AA%20%D7%99%D7%93-%D7%98%D7%95.doc#_ftnref4"
                name="_ftn4"
                title=""
            >
                [4]
            </a>
            . וז"ל הגב"י סי' רכח: "גם מה שנראה מדברי בעל תוספות יו"ט בספר לחם חמודות (ס"ק לז), שנ"ל דהשואל (בשו"ת הרא"ש) אם דברי רבי יהודה הוא על ים אוקיינוס
            דוקא ולא ים שלנו או הוא ים שלנו ולא ים אוקיינוס, אין לו שחר. דהיאך תיסק אדעתין דים אוקיינוס... לא יברך עליו ברוך שעשה את הים הגדול, ובים שלנו יברך
            ברוך שעשה את הים הגדול, דבר זה לא יכילנו ספר ורעיון".
        </p>
    </div>
    <div id="ftn5">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Desktop/%D7%94%D7%A8%D7%97%D7%91%D7%95%D7%AA/%D7%AA%D7%95%D7%A1%D7%A4%D7%95%D7%AA%20%D7%99%D7%93-%D7%98%D7%95.doc#_ftnref5"
                name="_ftn5"
                title=""
            >
                [5]
            </a>
            . וז"ל הרדב"ז: "שאלת ממני אם מברכין לבאשא אשר שולח המלך למצרים שחלק מכבודו לבשר ודם ואימתי מברכין. תשובה: דבר זה נשאל מלפני הר"ר אברהם אב ב"ד והשיב
            ז"ל: כללו של דבר כל מי שהוא חשוב בשולטנותו כמלך ודן והורג במשפט ואין מי שמשנה על דבריו מהן ללאו ומלאו להן, כמלך הוא ומברך עליו שחלק מכבודו ושנתן
            מכבודו. ולענין אימתי מברכין העלה הרב הנזכר וז"ל: אם זה שרואה עתה פעם שנייה הוא אותו שראה היום פעם אחרת יש לו קצבה והוא שרואה אותו אחת לשלשים יום
            שיהא דבר חשוב בעיניו, שהוא כמו ים הגדול שאינו מברך עליו אלא א"כ רואהו אחת לל' יום שיהא לו דבר חדש ויהנה בראייתו. וכן נמי השלטונים והמלכים והכושי
            והגיחור והלבקן, וכן הנהרות והימים והמדברות, שאותו המלך בעצמו ראה או הכושי כבר ראהו פעם אחרת תוך ל' יום - אינו צריך לברך. אבל שלטון או מלך אחר או
            כושי או נהר אחר שלא ראהו הוא עצמו תוך ל' יום, אפילו ראה ביום אחד מאה מלכים או מאה חכמים או מאה כושיים מברך על כולם, שהוא כמו ברקים ורעמים שהם
            מפסיקים, שכל ברק וברק ורעם ורעם הוא דבר בפני עצמו. וכן נמי חנותו של בשם והריח מוסיף והולך בכל, עכ"ל".
        </p>
    </div>
    <div id="ftn6">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Desktop/%D7%94%D7%A8%D7%97%D7%91%D7%95%D7%AA/%D7%AA%D7%95%D7%A1%D7%A4%D7%95%D7%AA%20%D7%99%D7%93-%D7%98%D7%95.doc#_ftnref6"
                name="_ftn6"
                title=""
            >
                [6]
            </a>
            . מצינו שלושה חילוקים בדברי הראב"ד, בראיית נופים הוא מסכים שחובה לברך כל שלושים יום. לעניין ברכה על מקום שנעשה בו נס, דעתו שרק בפעם הראשונה חייב
            לברך, אבל בפעם השנייה, אם ירצה יוכל לברך אבל אינו חייב (מובא בסי' ריח). ולעניין יפים ומשונים - רק בראייה הראשונה חייב לברך, ואח"כ גם אם ירצה לא
            יברך. ואפשר לבאר את החילוק שבין נופים למקום נס, שהנופים מרשימים בהווה, ואילו מקום שאירע בו נס אינו מיוחד כל כך, אלא רק הזיכרון הוא שנותר שם.
        </p>
        <p dir="RTL">
            והחילוק בין מקום שנעשה בו נס לבריות נאות ומשונות, שמקום הנס הוא ברור ואין לגביו פקפוק, ולכן אם ירצה - יוכל לברך גם בראיות הבאות. אבל בריות נאות
            ומשונות, אין בראייתם השנייה חידוש, ואינו יכול לברך. והדרישה ריח, א, ביאר שהחילוק הוא שממקום הנס יכולה עוד להיות לו התפעלות מגודל הנס שעשה ה', אבל
            על בריות יפות ומשונות אין עוד התפעלות גדולה בפעם השנייה. ע"כ. ואולי אפשר עוד לבאר, שבאמת גם בברכה על בריות יפות מאוד ומשונות, אם תהיה לרואה התפעלות
            ברורה, יסכים הראב"ד שיברכו, אלא שדיבר בהווה שאין לאנשים התרגשות כל כך בראייה השנייה, ולכן הורה שלא יברכו בפעם השנייה.
        </p>
        <p dir="RTL">
            ויש לעיין האם לפי הראב"ד חייבים לברך בראייה השנייה על מקום שנחרבה ממנו ע"ז, שהואיל ואין שם בפועל אלילים חרבים, אלא רק זיכרון (חורבה ולפעמים גם זה
            לא), אולי רק בפעם הראשונה חייבים לברך, כמו בברכה על מקום שאירע בו נס.
        </p>
    </div>
    <div id="ftn7">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Desktop/%D7%94%D7%A8%D7%97%D7%91%D7%95%D7%AA/%D7%AA%D7%95%D7%A1%D7%A4%D7%95%D7%AA%20%D7%99%D7%93-%D7%98%D7%95.doc#_ftnref7"
                name="_ftn7"
                title=""
            >
                [7]
            </a>
            . ז"ל ספר הבתים (הלכות ברכות שער יג, ט) "כתב הראב"ד... ואינו מברך עליהם אלא פעם אחת שהשינוי עליו חידוש גדול, וכן בריות טובות שהם אנשים טובים נאים
            וגבוהים שהנפש נהנית מהם אפילו על גויים פעם ראשונה שרואה אותם מברך עליהם, לא יותר, לא עליהם ולא על אחרים אא"כ ראה נאים מהם, ע"כ. ויש מי שכתב שעל כל
            שינוי נוהג העולם לברך ברכה המתוקנת לזה. וכן נראה". ויתכן שלדעתו אף בתוך שלושים יום יברך על כל שינוי.
        </p>
    </div>
    <div id="ftn8">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Desktop/%D7%94%D7%A8%D7%97%D7%91%D7%95%D7%AA/%D7%AA%D7%95%D7%A1%D7%A4%D7%95%D7%AA%20%D7%99%D7%93-%D7%98%D7%95.doc#_ftnref8"
                name="_ftn8"
                title=""
            >
                [8]
            </a>
            . נהר שלום הקשה על המ"א שלגבי בריות יפות ומשונות כתב שאם ראה אחר כיוצא בו לא יברך, ואילו לגבי מלך אחר, אפילו כיוצא בו, כתב המ"א שיש לברך. ותירץ
            "דהתם ודאי כל מלך משונה ממלך אחר בגייסות ובכל מידי, אבל הכא מסתמא אין שינוי באחד יותר מבאחר, אבל אין הכי נמי אם יש שינוי מזה לזה חוזר ומברך, והיינו
            דקאמר אחר כיוצא בו". ומשמע שאם הוא שונה אפילו מאותו מין - מברך, ואין צורך שיהיה נאה יותר.
        </p>
    </div>
    <div id="ftn9">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Desktop/%D7%94%D7%A8%D7%97%D7%91%D7%95%D7%AA/%D7%AA%D7%95%D7%A1%D7%A4%D7%95%D7%AA%20%D7%99%D7%93-%D7%98%D7%95.doc#_ftnref9"
                name="_ftn9"
                title=""
            >
                [9]
            </a>
            . ובסברה זו ביארתי בפרק ז, הערה 7, את דין ברכת 'הטוב והמטיב' על יין שני, שלמעשה אין מחלוקת בין הפוסקים. וגם אלה שסוברים שרק אם היין השני יהיה טוב
            יותר יברכו עליו 'הטוב והמטיב' (רש"י ורשב"ם), וגם רוה"פ שסוברים עפ"י הירושלמי שדי בכך שהשני לא ייחשב גרוע לגמרי מהראשון (תוס', רא"ש, טור, שו"ע קעה,
            ב, ו), מסכימים לדעה אחת, וכפי שביאר המרדכי. שכן כל אימת שהשני אינו גרוע לגמרי מהראשון והוא שונה ממנו, מן הסתם יש בו גם צד שהוא יותר טוב.
        </p>
    </div>
    <div id="ftn10">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Desktop/%D7%94%D7%A8%D7%97%D7%91%D7%95%D7%AA/%D7%AA%D7%95%D7%A1%D7%A4%D7%95%D7%AA%20%D7%99%D7%93-%D7%98%D7%95.doc#_ftnref10"
                name="_ftn10"
                title=""
            >
                [10]
            </a>
            . ואפשר כך לדייק מדברי האחרונים שפסקו כראב"ד, שתלו זאת בהתפעלות, ומשמע במפורש שכל שהוא מתפעל, יברך. הנה למשל כתב בערוה"ש רכה, יד: "דלבד פעם הראשון
            אין בזה התפעלות אא"כ היו נאים מהראשונים".
        </p>
    </div>
    <div id="ftn11">
        <p dir="RTL">
            <a
                href="file:///C:/Users/%D7%90%D7%9C%D7%99%D7%A9%D7%A2/Desktop/%D7%94%D7%A8%D7%97%D7%91%D7%95%D7%AA/%D7%AA%D7%95%D7%A1%D7%A4%D7%95%D7%AA%20%D7%99%D7%93-%D7%98%D7%95.doc#_ftnref11"
                name="_ftn11"
                title=""
            >
                [11]
            </a>
            . וכן מוכח מהאבודרהם (הל' ברכות שער ח) במפורש: "וחכמי אומות העולם חושבין כי חכמתם מעצמם ומלכותם בגבורתם, שכן אמר מלך אשור 'בכח ידי עשיתי ובחכמתי כי
            נבונתי' ונבוכדנאצר אמר 'אעלה על במתי עב אדמה לעליון'". הרי שהדוגמאות לחכמים ומלכים באומות העולם היו מאנשים שבוודאי לא קיימו את שבע מצוות בני נח,
            ואף היו מלכים אכזרים ורשעים.
        </p>
    </div>
</div>

